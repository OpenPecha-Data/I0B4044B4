༅། །ཤིཥྱབྷཱསནསྱསཱུབྷཱནུཀཱུལཤྩམཎྜལསརྦསྱཔྲབྷུབཛྲདྷཱརདྷཱིཀཱཤསརཀིརྟིདྷཱཛཤྲཱིབྷདྲཏོབིམོཀྵནཱམབིཧརཏསྨ།། ༄༅། །རིགས་དང་དཀྱིལ་འཁོར་ཀུན་གྱི་ཁྱབ་བདག་རྡོ་རྗེ་འཆང་བློ་གསལ་རྒྱ་མཚོ་གྲགས་པ་རྒྱལ་མཚན་དཔལ་བཟང་པོའི་རྣམ་པར་ཐར་པ་སློབ་བཤད་བསྟན་པའི་ཉི་འོད་ཅེས་བྱ་བ་བཞུགས་སོ།།
།།

༄༅༅། །ན་མཿཔྲ་དྷུ་བཛྲ་དྷ་རཱ་ཡ། རིགས་དང་དཀྱིལ་འཁོར་ཀུན་གྱི་ཁྱབ་བདག་དྲུག་པ་རྡོ་རྗེ་འཆང་ཆེན་པོ་སྙན་བརྒྱུད་རྒྱ་མཚོའི་བསྟན་པའི་སྲོག་གི་ཟུངས་སུ་བསླབ་གསུམ་ངུར་སྨྲིག་འཆང་བའི་ཟློས་གར་མཁན་ཚར་ཆེན་ཆོས་ཀྱི་རྒྱལ་པོ་བློ་གསལ་རྒྱ་མཚོ་གྲགས་པ་རྒྱལ་མཚན་དཔལ་བཟང་པོའི་རྣམ་པར་ཐར་པ་སློབ་བཤད་བསྟན་པའི་ཉི་འོད་ཅེས་བྱ་བ་དཔལ་ལྡན་བླ་མ་དམ་པའི་ཞབས་རྡུལ་བུང་བ་སྙིང་པད་ཀེ་ས་རར་འགོད་ན་སྨིན་གྲོལ་ལམ་གྱི་འབྲས་མཆོག་མངོན་དུ་གྱུར་མིན་དེ་སྲིད་ཐུགས་རྗེའི་མཐུ་དཔུང་ལྷག་པར་བསྐྱེད་ནས་དངོས་གྲུབ་རྒྱ་མཚོའི་གྲུ་ཆར་སྩལ་དུ་གསོལ།
།གཟོད་མ་ཉིད་ནས་ཡོངས་སུ་བརྙེས་པ་བླ་མེད་ཡེ་ཤེས་བདུད་རྩིའི་བཅུད།
།སེམས་ཅན་ཀུན་གྱི་ཐར་པའི་སྲོག་སོང་གསང་གསུམ་རྒྱན་གྱི་འཁོར་ལོའི་མཛོད། །རྡོ་རྗེ་འཆང་དབང་མི་ཡི་གཟུགས་ཀྱིས་བློ་གསལ་སྐལ་བཟང་རྒྱ་མཚོའི་མགོན། །གྲགས་པའི་རྒྱལ་མཚན་སྲིད་རྩེར་བསྒྲེང་ཞབས་པད་

དཀར་ཆུན་པོ་ཐོད་དུ་འཆིང༌། །མཐའ་ཀླས་མཁྱེན་པའི་ནམ་མཁར་ཐུགས་རྗེའི་ཉི། །འཆར་ནུབ་སྤངས་པའི་རྣལ་དཔྱོད་ཚ་ཟེར་གྱིས། །ཆོས་ཕུང་བྱེ་བའི་འདབ་སྟོང་ཡོངས་གྲོལ་བའི། །མཁས་གྲུབ་སྐྱེས་རབས་ཚངས་པའི་བློ་ལས་བརྒལ།
།ཁྱད་པར་རྒྱལ་ཀུན་མགྲིན་གཅིག་ལེགས་སོའི་ཚིག །བརྗོད་ཡུལ་འདྲེན་པ་བཞི་པའི་བསྟན་འདི་ལ། །མཐའ་ཀླས་བྱོན་པ་དམ་པའི་ཟློས་གར་གྱི། །གྲངས་ཚད་གཞལ་འདོད་བྱིས་པའི་སེམས་དེ་ངལ།
།བྱེ་བྲག་གྲུབ་པའི་འཁོར་སྒྱུར་བི་རཱུ་པ། །ས་སྐྱའི་འཇམ་མགོན་རིམ་བྱོན་ཐུགས་ཀྱི་བཅུད། །སྙན་བརྒྱུད་བསྟན་པའི་ཤིང་རྟ་ཆེན་པོའི་སྲོལ། །ཕྱེ་བའི་རྟོགས་བརྗོད་ཆ་ཙམ་གླེང་བར་སྤྲོ། །ཆུ་འཛིན་སྟུག་པོའི་ཕང་ནས་དབྱར་གྱི་རྔ།
།རབ་སྙན་གླུ་དབྱངས་སྒྲོག་ཚེ་མདོངས་མཐའ་ཅན། །དགའ་བའི་ཟློས་གར་བསྒྱུར་ན་ཤེས་ལྡན་རྣམས། །ངོ་མཚར་དད་པའི་སྤུ་ལོང་ཅིས་མི་གཡོ། །རླུང་གིས་སྦུར་མ་མཐོན་པོར་བཏེག་པ་ལྟར།
།མེད་བཞིན་སྒྲོ་

བཏགས་རྫུན་གྱི་རྣམ་པར་ཐར། །མཐོང་ན་དམ་པའི་སྤྱོད་ཚུལ་ལྷུག་པ་རུ། །སྨྲ་བ་སྔོན་བསགས་ལེགས་བྱས་བྱེ་བས་ཉོས། །ཀུ་ཤའི་རྩེ་མོས་འཐོར་ཏེ་རྒྱ་མཚོའི་མཐའ། །འཛད་བྱེད་དཀའ་ཐུབ་བསྟེན་པའི་རྗེས་འགྲོ་བ།
།ཕྲ་མོའི་བློ་གྲོས་ཁབ་ཀྱི་མིག་བུ་རུ། །ཁྱོད་ཡོན་ལྷུན་པོ་འཛུད་པའི་གོ་སྐབས་ཅི། །འོན་ཏེ་རིན་ཆེན་གླིང་ནས་ནོར་བུའི་ཚོགས། །དེད་དཔོན་གཅིག་གིས་འདྲེན་པར་མི་བཟོད་ཀྱང༌། །རང་གིས་ཇི་ཙམ་འཁུར་ནུས་བདོག་པ་ཡིས།
།དབུལ་བའི་གདུང་སེལ་འདོད་འཇོ་དངོས་པོའི་གཤིས། །འཁྱོག་ཚིག་ཆགས་པའི་གདོང་པ་རིག་བྱེད་སྒོར། །སྤྲུལ་པའི་ཟོལ་སྦྱོར་རྒན་པོ་མ་ཡིན་པའི། །མཁས་གྲུབ་ངང་ཚུལ་གསེར་སྒོང་ཡོངས་སྨིན་པ།
།སྔོན་མེད་ཚངས་པར་ལྟ་ལ་ལྷ་རྣམས་བྲེལ། །ཕྱོགས་འཛིན་གདོན་གྱིས་ཕྲག་དོག་སྦྱིན་སྐྱེས་མགོར། །མཐུ་སྟོབས་རྡོ་རྗེ་རྩེ་བརྒྱ་རབ་བསྣུན་ཀྱང༌། །རིས་མེད་འགྲོ་ལ་བརྩེ་བའི་སྤྱན་སྟོང་དཀྱུས༌།
།རིང་པོར་སྐྱོང་བའི་བཤེས་གཉེན་འཆི་མེད་གཙོ། །རླབས་ཆེན་མཛད་པ་སོས་ཀྱི་དགའ་སྟོན་དུས། །འདྲེན་བྱེད་ཚིག་སྦྱོར་དཔྱིད་ཀྱི་ལང་ཚོ་མ། །སྤེལ་ལེགས་ཟློས་གར་འཕྲེང་མཛེས་གསོང་པོའི་གླུ།
།གཟུར་གནས་གཞན་གསོས་མགྲིན་ནས་ལེན་འདི་ཉོན། །དེ་ཡང་སློབ་དཔོན་དཎྜིས། ཤིས་བརྗོད་ཕྱག་བྱ་དངོས་པོ་ནི། །ངེས་པར་བསྟན་པའང་དེ་ཡི་སྒོ། །ཞེས་ཐོག་མར་ཤིས་བརྗོད། ཕྱག་བྱ།
དངོས་པོ་ངེས་བསྟན་རྣམས་སུམ་ལྡན། གཉིས་ལྡན་སོགས་ཅི་རིགས་པ་བཤད་པའི་ད་ལམ་ཕྱི་མའི་སྒོ་ནས་ཚིགས་སུ་བཅད་པ་སྔོན་དུ་སོང་བས་སྐབས་སུ་གླེང་བར་བྱ་བ་ནི། ཇི་སྐད་དུ། མཆོག་གི་ཁྱད་པར་ཉིད་ལ་རེག་ན་དེ་ཡི་ཡོན་ཏན་ཆ་ཤས་ཀྱིས།
།

དམན་པ་དག་ཀྱང་བསྔགས་འོས་ལ་འགོད་མཐུ་ཆེན་རྣམས་ཀྱི་བྱེད་པའི་ཕུལ། །མ་ལ་ཡར་ཉེ་ཕལ་གྱི་ཤིང་ཡང་རྐང་འཐུང་བཟང་པོའི་དྲི་བསུང་ངད༌། །འཆང་བར་བྱེད་པའི་ནུས་པ་རབ་མཐོ་ཙནྡན་དེ་དག་རྒྱལ་གྱུར་ཅིག
།ཅེས་ལྷོ་ཕྱོགས་མ་ལ་ཡའི་ནགས་ཀླུང་དུ་སྐྱེས་པའི་ཤིང་ཕལ་པ་དག་ཀྱང་འཇམ་མགོན་ས་སྐྱ་པཎྜི་ཏས། མ་ལ་ཡ་ལས་འོངས་པ་ཡི། །སྡོང་དུམ་ཕལ་ལ་རིན་ཐང་བརྩི། །ཞེས་ཙནྡན་གྱི་དྲི་བསུང་ལན་ཅིག་མ་ཡིན་པར་སིམ་པའི་ནུས་པས་ལྗོན་པ་ཕལ་པ་ལའང་ཙནྡན་དང་ཕྱོགས་འདྲའི་དྲི་ནུས་འབྱུང་བ་ལྟར་མཁས་དང་གྲུབ་པའི་ཡོན་ཏན་ཡང་ནས་ཡང་དུ་བརྗོད་ཅིང་བསམས་ན་རང་ཅག་བློ་དང་སྤྱོད་ཚུལ་ཆེས་ཆེར་དམན་པ་རྣམས་ཀྱང་བྱ་བ་ངན་པ་ལས་ལྡོག་ཅིང་སྐྱེད་ཐོན་ནས་དམ་པའི་རྣམ་ཐར་ལ་རིམ་གྱིས་འཇུག་པ་སོགས་དགོས་པ་ལྷག་པར་ཆེ་ཞིང་རང་གི་ལེགས་བྱས་ཀྱི་ཕུང་པོ་བླ་ནས་བླར་འཕེལ་བའི་ཚོགས་རྒྱ་ཆེར་གསོག་པའི་ཕྱིར་དུས་གསུམ་གྱི་བདེ་བར་གཤེགས་པ་མ་ལུས་པའི་གསང་བ་རབ་འབྱམས་མི་ཟད་པ་རྒྱན་གྱི་འཁོར་ལོའི་བང་མཛོད་གདན་གསུམ་ཚང་བའི་ཁྱབ་བདག་དགྱེས་མཛད་རྡོ་རྗེ་བཤེས་གཉེན་དམ་པའི་སྒྱུ་འཕྲུལ་དྲ་བའི་རོལ་པ་ཚར་ཆེན་ཆོས་ཀྱི་རྒྱལ་པོའི་རྣམ་པར་ཐར་པའི་རིམ་པ་ལ།
མདོ་སྡེ་རྒྱན་ལས། སྐྱེ་བ་སྐྱེད་མོས་ཚལ་འགྲོ་ལྟར་རྟོགས་ནས། །སྤྲོ་བའི་སེམས་དྲངས་དགའ་ཞིང་དེ་ལ་འཇུག །ཅེས་རྒྱལ་སྲས་འཕགས་པ་སེམས་ཅན་གྱི་དོན་དུ་བསམས་བཞིན་སྲིད་པར་སྐྱེ་བ་ལེན་པ་ལ་ངང་པ་པད་མཚོར་འཇུག་པ་ལྟར་སྤྲོ་ཞིང་སྤྲུལ་པ་བྱེ་བ་ཐེར་འབུམ་དུས་གཅིག་ཏུ་སྟོན་པས་འདི་ལྟ་བུའོ་ཞེས་ལྕེ་བརྒྱས་བསྐལ་པར་བརྗོད་ཀྱང་ཟད་པའི་མཐའ་ག་ལ་ཞིག
།འོན་ཏེ་ཐུན་མོང་གི་གདུལ་བྱ་

རྣམས་ལ་གྲགས་པའི་ཡང་སྲིད་དང་ཐུགས་རྒྱུད་གཅིག་པ་རགས་རིམ་བརྗོད་ན། ཐམས་ཅད་མཁྱེན་པ་མཁྱེན་བརྩེའི་དབང་ཕྱུག་གིས་མཛད་པའི་བསྟོད་པ་བཀྲ་ཤིས་མཚན་བཟང་མར། མགོན་ཁྱོད་གདོད་མའི་དབྱིངས་སུ་སངས་རྒྱས་ཀྱང༌།
།གྲངས་མེད་གདུལ་བྱའི་ཁམས་དང་བསམ་པ་བཞིན། །ངོ་མཚར་སྐྱེ་བའི་ཟློས་གར་བཅུ་གསུམ་གྱིས། །ཕན་བདེའི་དགའ་སྟོན་སྤེལ་ལ་གསོལ་བ་འདེབས། །ཞེས་དང༌། འདར་པ་རིན་ཅེན་དཔལ་བཟང་གིས་མཛད་པའི་ཚིགས་བཅད་མར།
བདེ་ཆེན་འཁོར་ལོའི་མགོན་པོ་ཧེ་རུ་ཀཿ །བློ་འདས་འོད་གསལ་དགའ་མས་འཁྱུད་པའི་དཔལ། །དཀྱིལ་འཁོར་རྒྱ་མཚོའི་རིགས་བདག་རྡོ་རྗེ་འཛིན། །ཁྱབ་བདག་བླ་མའི་ཞབས་ལ་གསོལ་བ་འདེབས།
།མགོན་ཁྱོད་འོག་མིན་ཆེན་པོའི་ཞིང་ཁམས་སུ། །སྐུ་གསུམ་ཡན་ལག་བདུན་ལྡན་མངོན་གྱུར་ཀྱང༌། །ཞིང་འདིར་སྐལ་བཟང་འགྲོ་རྣམས་བསྒྲལ་བའི་སླད། །བགྲང་ཡས་རྣམ་འཕྲུལ་བསྟན་ལ་གསོལ་བ་འདེབས། །འཕགས་ཡུལ་ཨཽཌྜི་ཡ་ནའི་ནོར་འཛིན་མར།
།མཁའ་སྤྱོད་དབང་མོས་རྗེས་བཟུང་སྠ་ཝི་ར། །བརྟུལ་ཞུགས་སྤྱོད་པས་གདུག་ཅན་ཀུན་སྒྲོལ་བའི། །རྣལ་འབྱོར་དབང་པོར་བསྟན་ལ་གསོལ་བ་འདེབས། །གངས་ཅན་ལྗོངས་འདིར་སངས་རྒྱས་སྟོན་པ་དང༌།
།ཆོས་སྐུ་འོད་ཟེར་མཚུངས་མེད་བུ་སྟོན་རྗེ། །ཡར་ཀླུངས་པ་དང་དགེ་སློང་དབང་མོ་སོགས། །མཁས་གྲུབ་བརྒྱུད་མར་བལྟམས་ལ་གསོལ་བ་འདེབས། །ཞེས་པ་འདིའི་དངོས་བསྟན་ལ་བདུན་ལས་མ་བྱུང་ཡང་བཀྲ་ཤིས་མཚན་བཟང་མར་བཅུ་གསུམ་བྱུང་བ་སྨོས་ན་དཔལ་ལྡན་རྒྱུད་ཀྱི་ཡེ་ཤེས་ལེའུར།
དབྱིབས་ཀྱི་རླུང་ནི་ཆེན་པོ་ཐམས་ཅད་དག་གིས་སངས་རྒྱས་ཞིང་རྣམས་མཐའ་དག་རྣམ་པར་འགོད་པར་བྱེད།
།

འཇིག་རྟེན་ཁམས་འདི་སོ་སོ་དག་ལ་སླར་ཡང་ཁོར་ཡུག་རི་བོ་ཆེན་པོ་དག་ནི་ཀུན་ནས་སོ། །དེ་ཡི་དབུས་སུ་ལས་ཀྱི་ས་ནི་ཆེན་པོ་དག་གི་རང་བཞིན་འཇིག་རྟེན་ཁམས་སུ་རབ་ཏུ་འགྱུར། །ལྷག་མ་ལོངས་སྤྱོད་རང་བཞིན་ཡུལ་གྱི་བདེ་བ་བྱེད་པ་རིན་ཅེན་ཀུན་གྱིས་རབ་ཏུ་གང་བ་རྣམས།
།ཞེས་ཕྱི་ནང་སྦྱར་བའི་ཕྱི་རོལ་གྱི་འགྲོ་བའི་ལས་སྣང་གིས་རི་རབ་དབྱིབས་ཚུལ་མངོན་པ་དང་དུས་ཀྱི་འཁོར་ལོ་ཐ་དད་པའི་ལུགས་ཕྱི་མ་ལྟར་རྡོ་རྗེའི་རྭའི་འོག་ན་ཡོད་པའི་གླིང་དྲུག་ནི་ལོངས་སྤྱོད་ཀྱི་ས་དང་དེའི་ཕྱི་རོལ་གླིང་བཞི་གླིང་ཕྲན་བརྒྱད་ལ་བདུན་པ་ལས་ཀྱི་ས་ཞེས་བཤད་ཅིང༌།
ཛ་ན་སྐྱེ་བ་ལའོ་ཞེས་པའི་བྱིངས་བཞག
།ནའི་ཨ་བརྗོད་དོན་ཡིན་པས་ཕྱིས། བུཀ྄་རྐྱེན་དུ་བྱིན། ཀ་ལ་ཡན་བཞིན་ཡང་སྟེ་ཡ་ལ་བརྗོད་པ་བོར་བའོ་ཞེས་ཀ་ཕྱིས། རྣམ་དབྱེ་དང་པོའི་གཅིག་ཚིག་སི་བྱིན། མི་ཟད་པ་ལ་སི་དབྱིའོ་ཞེས་སི་ཕྱིས།
དེའི་སྡེ་པ་ལ་སྡེ་པའི་མཐའ་འོས། ན་མ་རུ་བསྒྱུར། གསལ་བྱེད་དབྱངས་མེད་པ་ཕ་རོལ་གྱི་ཡི་གེར་དྲང་ངོ༌། །ཞེས་བསྒྲུབས་པས་ཛམྦུ་ནི་ལུས་ཅན་སྐྱེ་བའི་གནས་ཡིན་ལ། བྱེ་བྲག་འཛམ་གླིང་ཆུང་ངུ་ནི་བདེ་མཆོག་མཁའ་འགྲོ་རྒྱ་མཚོའི་རྒྱུད་ཀྱི་ལེའུ་དང་པོ་ལས།
འཛམ་བུ་གླིང་ནི་ཆེན་པོ་ཡི། །དུམ་བུ་བཅུ་གཉིས་ཀྱི་ནི་དབུས། །ཞེས་པའི་ལྷོ་ཕྱོགས་ཛམྦུ་ཏྲི་ཤས་མཚན་པའི་གླིང་འདི་ཉིད་ཀྱི་ལྟེ་བ་མ་དྷྱ་ག་ཏ་དྷ་ར།
ཙནྡྲ་པར་པྲྀ་ཥོ་དྷ་ར་ལ་སོགས་པ་རྣམས་སོས། བསྡུ་བ་བྱས་པས་མ་ག་དྷ་སྟེ་དབུས་འགྱུར་འཆང་ཞེས་དུས་གསུམ་གྱི་བདེ་བར་གཤེགས་པ་རྣམས་མངོན་པར་རྫོགས་པར་འཚང་རྒྱ་བའི་རྟེན་ཡིན་པས་བསྐལ་མཐའི་དུས་ཀྱང་གཞོམ་གཞིག་མི་ནུས་པ་རྡོ་རྗེ་གདན་

ལྟེ་བར་བྱས་པའི་ཕྱི་རོལ་ཏུ། ལུང་ལས། མཉན་ཡོད་གནས་བཅས་ཙམ་པ་ཀ །ཝ་ར་ཎཱ་སི་ཡངས་པ་ཅན། །རྒྱལ་པོའི་ཁབ་དང་དྲུག་པོ་ནི། །དེ་དག་གྲོང་ཁྱེར་ཆེན་པོར་གྲགས། །ཞེས་འཕགས་ཡུལ་ན་ཡོངས་སུ་གྲགས་པའི་གྲོང་ཁྱེར་ཆེན་པོ་དྲུག་དང་གཞན་ཡང་ཤར་ཕྱོགས་རྒྱ་ནག་པོའི་རྒྱལ་ཁམས་ན་འཕགས་པ་འཇམ་དཔལ་གྱིས་རྩིས་ཀྱི་སྒོ་མོ་བརྒྱད་ཁྲི་བཞི་སྟོང་གསུངས་པའི་གནས་རི་བོ་རྩེ་ལྔ།
ལྷོ་ཕྱོགས་སུ་དཔལ་ལྡན་འབྲས་སྤུངས་ཀྱི་མཆོད་རྟེན་ན་དུས་ཀྱི་འཁོར་ལོའི་ཡེ་ཤེས་སེམས་དཔའ་མ་བསྡུས་པར་དངོས་སུ་བཞུགས་པ་སྐུ་གསུང་ཐུགས་ཀྱི་དཀྱིལ་འཁོར་ཡོངས་རྫོགས།
དེའི་ལྷོ་ཕྱོགས་རྒྱ་མཚོའི་འགྲམ་ན་རི་བོ་པོ་ཏ་ལ་ཞེས་ཐུགས་རྗེ་ཆེན་པོ་སྤྱན་རས་གཟིགས་ཀྱི་གནས།
ནུབ་ཕྱོགས་ན་ཨྱོན་མཁའ་འགྲོའི་གསང་མཛོད་ཧེ་རུ་ཀཿརང་བྱུང་གི་གཙུག་ལག་ཁང༌། བྱང་ཕྱོགས་ན་ཆོས་རྒྱལ་རིགས་ལྡན་རིམ་པར་བྱོན་ནས་འགྲོ་བ་རྣམས་ཕྱི་ནང་གཞན་གསུམ་གྱི་སྒོ་ནས་བཀྲི་བར་མཛད་པའི་གནས་ཤམྦྷ་ལ།
དེར་མ་ཟད་ཀྱེ་རྡོར་བདེ་མཆོག་སམྤུ་ཊི་མཁའ་འགྲོ་རྒྱ་མཚོ་སོགས་ལས་འཛམ་བུ་གླིང་དབུས་མ་འདི་ཉིད་རང་ན་ཡུལ་ཉེར་བཞི་དང་དུར་ཁྲོད་བརྒྱད་སོགས་གནས་སུམ་ཅུ་རྩ་གཉིས་ཡོད་པར་བཤད་ཅིང༌།
རྨ་བྱ་ཆེན་མོ་ལས། ཡུལ་འཁོར་ལྔ་བརྒྱ། ལྗོངས་ཆེན་པོ་བཅུ་དྲུག །ཡུལ་ཕྲན་སྟོང༌། གཞན་ཡང་མི་རིགས་མི་གཅིག་པ་སུམ་བརྒྱ་དང་དྲུག་ཅུ་སྐད་རིགས་བདུན་བརྒྱ་ཉི་ཤུ་སོགས་མཐའ་ཀླས་པའི་ནང་ཚན་རྒྱ་བོད་གཉིས་སུ་སྐུའི་སྤྲུལ་པ་རགས་པ་ཙམ་བཤད་པ་བཅུ་གསུམ་ལས།།
༈ དང་པོ་རྣལ་འབྱོར་དབང་ཕྱུག་ནི། ཐམས་ཅད་མཁྱེན་པ་མཁྱེན་བརྩེའི་ཞབས་ཀྱི་གསང་བའི་རྣམ་ཐར་ལས།
ནུབ་

ཅིག་དཔལ་ཕུག་ཏུ་བཞུགས་ཁྲིའི་སྟེང་ན་བླ་མ་བཞུགས་གསུང་ངག་བསྐྱར་ནས་གནང་རྒྱུ་ཡིན་ཟེར་ཞུ་མཁན་མང་པོ་ཚོགས་འདུག་པ་ལ་བསླབ་གསུམ་པ་གསལ་པོ་འདུག་གཞན་ངོ་ཤེས་པ་མི་འདུག །ཁོག་ཕུག་ཡིན་སྙམ་པའི་དཔེ་ཆ་ཞིག་གི་ལུང་མཛད་བྱུང་བ་ན།
ཐོད་ཕུའི་བློ་གསལ་རྒྱ་མཚོ་དེ་བིརྺ་པ་ལགས་སམ་ཟེར་བ་ཞིག་འདུག་པ་ལ་དོན་འདི་ག་ཡིན་ཏེ་ཚིག་འདི་ཅུང་ཟད་སྡེབ་མ་ཤེས་འདུག་གསུང༌། བདག་གི་ཐོད་ཕུའི་རྣལ་འབྱོར་དབང་ཕྱུག་དེ།
ད་ལྟའི་བློ་གསལ་རྒྱ་མཚོ་ཡིན་ཞེས་བྱས་ན་བདེ་བ་འདྲ་ཞུས་པས་དེ་ག་བྲིས་པས་ཡོང་གསུང༌། དེ་ནས་གཞུང་བཤད་ཅིག་ཀྱང་འགོ་ཚུགས་སྣང་གསུམ་ཡང་ཚུགས་བྱུང་ནས་ན་ནིང་གི་ཟིན་བྲིས་ལ་ཞུས་དག་བྱེད་དགོས་སྙམ་པ་དང་གཉིད་སད།
བསམས་པས་ཐོད་ཕུར་བྱོན་པའི་རྗེ་གྷ་ཡ་དྷ་ར་རྣལ་འབྱོར་དབང་ཕྱུག་གི་ཐུགས་ཀྱི་སྤྲུལ་པར་མནལ་ལམ་བཀའ་རྒྱ་མ་ལས་བཤད། དེ་དང་ཕ་བླ་མ་ཐུགས་རྒྱུད་གཅིག་པའི་བརྡ་རུ་འདུག་སྙམ་པ་བྱུང་གསུངས་པ་ཁུངས་ཤིན་ཏུ་ཆེ་བས་སློབ་དཔོན་འདི་རྡོ་རྗེ་གདན་གྱི་ཤར་ཕྱོགས་བི་ཥ་ན་སྨན་གྱི་དབང་པོའི་གྲོང་ཁྱེར་ན་རྒྱལ་པོ་གསེར་གྱི་འཁོར་ལོའི་སྲས་སུ་སྐུ་བལྟམས་པར་མཚན་མཁན་གྱིས་མཐུ་སྟོབས་ཀྱི་སྒོ་ནས་བསྟན་པ་གསལ་བར་འགྱུར་ཞེས་ལུང་བསྟན་ནས་མཚན་དངུལ་གྱི་འཁོར་ལོར་གསོལ།
སོ་མ་པཱུ་རིར་མཁན་པོ་དུལ་བའི་ལྷ་ལ་རབ་ཏུ་བྱུང་རིག་པའི་གནས་ལྔ་ལ་སྦྱངས།
ནཱ་ལནྡར་མཁན་པོ་ཆོས་ཀྱི་བཤེས་གཉེན་ལ་བསྙེན་པར་རྫོགས་ཤིང་ཐེག་པ་ཆེ་ཆུང་གི་ཆོས་མཐའ་ཀླས་པ་དང་ཁྱད་པར་རྣལ་འབྱོར་གསང་མཐའ་འཁོར་ལོ་སྡོམ་པ་གསན། གནས་བརྟན་དཔལ་ལྡན་ཆོས་སྐྱོང་

ཞེས་གྲགས་ཏེ་ནཱ་ལེནྡའི་མཁན་པོར་གྱུར། ཉིན་མོ་སྡེ་སྣོད་གསུམ་ལ་འཆད་རྩོད་རྩོམ་གསུམ་དང་མཚན་མོ་བདེ་མཆོག་གི་རྣལ་འབྱོར་ལྷུར་བླངས་ནས་དགུང་ལོ་བདུན་ཅུ་ཙམ་སླེབས་ཀྱང་རྟགས་བཟང་བ་མེད་པའི་ཁར་མི་སྡུག་པའི་མཚན་མ་མང་དུ་བྱུང་བ་སློབ་དཔོན་འདིས་སྦྱོར་ལམ་ཕལ་ཆེར་བགྲོད་ནས་ལྟེ་འོག་གི་ཀྵ་མ་ལ་སོགས་པར་རླུང་སེམས་འདུས་ཏེ་མཐོང་ལམ་ཐོབ་པར་ཉེ་བ་བླ་མའི་གདམས་པའི་ཕུ་ཐག་མ་ཆོད་པའི་སྐྱོན་ཡིན་པ་མ་མཁྱེན་པར་ཁོ་བོ་གསང་སྔགས་དང་ལས་འབྲེལ་མེད་པ་འདུག་དགོངས་འཕྲེང་བ་ཆབ་ཁང་དུ་བསྐྱུར་ཏེ་རྒྱུའི་ཐེག་པ་ལ་གཞོལ་བར་བརྩོན་པ་ན་ཐོ་རེངས་མནལ་ལམ་དུ་བདག་མེད་མ་བུད་མེད་ཐ་མལ་པའི་གཟུགས་ཀྱིས་ལུང་བསྟན་པ་ལྟར་མཛད་པས་ཉེར་གསུམ་གྱི་སྲོད་ལ་བདག་མེད་ལྷ་མོ་བཅོ་ལྔའི་དཀྱིལ་འཁོར་དུ་དངོས་སུ་དབང་ཐོབ་སྟེ་མཐོང་ལམ་རྣམ་པར་མི་རྟོག་པའི་ཡེ་ཤེས་རྒྱུད་ལ་འཁྲུངས།
ཁམས་འདུས་པ་དང་པོ་གཏུམ་མོ་དྲོད་རྟགས་ཀྱི་ལམ་འཁྲིད་པའི་དུས་ཟུག་རྔུ་དང་གཅན་གཟན་གདུག་པ་ཅན་སོགས་ཤར།
ཁམས་འདུས་པ་བར་མ་ཐིག་ལེ་བདེ་སྟོང་གི་ལམ་འཁྲིད་པའི་དུས་མེ་ཆུ་འཁྲུག་པ། ཁམས་འདུས་པ་ཐ་མ་སྐྱོན་མེད་གཉུག་མ་ཡེ་ཤེས་ཀྱི་ལམ་འཁྲིད་པའི་དུས་བླ་མ་ཡིད་དམ་གྱི་ཞལ་རལ་བ་སོགས་སྐྱོན་དུ་བཟུང་བ་ཉེ་ལམ་རྡོ་རྗེ་བཙུན་མོའི་གདམས་པས་ཏིང་ངེ་འཛིན་དུ་ངོ་ཤེས་ནས་ཉམས་སུ་བཞེས་པས་ཞག་རེ་ལ་ས་རེ་ཐོབ་ནས་ཞག་དྲུག་སོང་བ་ན་ས་དྲུག་པ་མངོན་དུ་གྱུར།
ལམ་གྱི་བོགས་འབྱིན་ཤ་ཆང་བསྟེན་པ་ལ་མ་དད་པ་བཟློག་པ་དང་བསྟན་པ་ལ་མི་གནོད་པའི་ཆེད་དུ་རབ་བྱུང་གི་རྟགས་བོར་ཏེ་ངན་པར་ཞལ་གྱིས་བཞེས་ནས་ཝ་ར་ཎཱ་སིར་བྱོན་པ་ཆུ་བོ་གངྒཱའི་འགྲམ་དུ་ང་

ངན་པ་ཡིན་པས་ལམ་ཐོང་གསུངས་པས་ཆུ་བོ་གྱེན་དུ་བཟློག །ཝཱ་ར་ཎཱ་སིར་དགེ་འདུན་རྣམས་ཀྱི་གྲུབ་ཐོབ་ཏུ་ཤེས་ཏེ་སྔར་རྔ་ཁ་གཉིས་པ་བརྡུངས་ནས་གནས་དབྱུང་གི་བྱ་བ་བྱས་པ་ལ་བཟོད་པར་གསོལ། ཝཱ་ར་ཎཱ་སིའི་ནགས་ཁྲོད་དུ་བཞུགས་པ་རྒྱལ་པོ་གྷོ་ནནྟ་ཙཀྲས་ཕོ་བྲང་དུ་གདན་དྲངས་པ་ནང་པའི་རྣལ་འབྱོར་པར་ཤེས་ནས་ཡན་ལག་རྣམས་ལྕགས་ཀྱིས་བཅིངས་ཏེ་ཆུར་བསྐྱུར་བ་ས་འོག་ཏུ་འཛུད་པ་སོགས་བྱས་ཀྱང་གནོད་པར་མ་ནུས་པས་རྒྱལ་པོ་སོགས་ཡུལ་འཁོར་བ་ཐམས་ཅད་རྡོ་རྗེ་ཐེག་པའི་བསྟན་པར་བཀོད།
ལྷོ་ཕྱོགས་སུ་བྱོན་པའི་ལམ་དུ་གྲུ་གླ་ལ་བརྟེན་ནས་ཆུ་བོ་བཟློག་པ་དང་ཕྱིར་འབབ་པའི་རྫུ་འཕྲུལ་མཛད། མཉན་པའང་སློབ་དཔོན་གྱི་རྗེས་སུ་འབྲངས་པས་སྐལ་ལྡན་ཅིག་ཅར་བའི་ལམ་གྱིས་བཀྲི་བར་འོས་པའི་ཌོཾ་བྷི་ཧེ་རུ་ཀར་གྲགས།
དེ་ནས་ཆང་འཚོང་མ་ཀཱ་མ་རུ་སིདྡྷི་ལ་ཆང་ཉོ་བའི་རིན་མེད་པར་བརྟེན་ཉི་མ་བཟུང་བ་ན་རྒྱལ་པོས་གསོལ་བ་བཏབ་པ་ལྟར་བཏང་བས་ཞག་གསུམ་གྱི་མཚན་ཕྱེད་ཙམ་སོང་བས་རྡོ་རྗེ་གདན་པའི་བསྟོད་པར།
ཆུ་བོ་ཆེན་པོ་གྱེན་དུ་བཟློག །ཆང་ལ་ཉི་མ་གཏེ་མར་བཅུག །བིརྺ་པ་ཞེས་བྱ་བ་ཡི། །བླ་མ་དེ་ལ་ཕྱག་འཚལ་ལོ།
།ཞེས་བསྔགས། རིམ་བཞིན་ལྷོ་ཕྱོགས་བྷི་མེ་ས་རའི་རྒྱལ་པོ་ནཱ་ཐ་པ་ཏས་རང་གི་མཆོད་གནས་རལ་པ་ཅན་ལྔ་བརྒྱའི་སློབ་དཔོན་དུ་བསྐོས། ར་དང་མ་ཧེ་ཁྲི་ཕྲག་བསད་པའི་ཁྲག་མཆོད་བྱེད་པའི་དབང་ཕྱུག་གི་རྟེན་ལ་སློབ་དཔོན་འདིས་ཕྱག་མཛད་པ་ན་དེ་ཕྱེད་ཙམ་གས་པས་རྒྱལ་པོ་འཁོར་བཅས་སྐྲག་པར་གྱུར།
རལ་པ་ཅན་གཅིག་ལས་སད་ནས་རྗེས་སུ་འབྲངས་པ་སངས་རྒྱས་ཀྱི་བསྟན་པ་ལ་མ་ཞུགས་པ་འཇུག་འདོད་

ཡོད་པའི་མཚན་གཞི་ཤར་ཕྱོགས་ནག་པོ་པར་གྲགས། དེ་ནས་ཏཾ་བྲ་པྲ་ཏི་མའི་རྒྱལ་པོ་ཛིམ་གིམ་ཞེས་བྱ་བས་འཇོན་དམར་ལས་གྲུབ་པའི་དབང་ཕྱུག་གི་སྐུ་ཞལ་གསུམ་ཕྱག་དྲུག་པ་ཁྲུ་བརྒྱད་ཅུ་ཡོད་པ་ཞབས་རྡོས་བསྣུན་ཏེ་གནས་ཁང་ནས་བསྐྲད་པ་ཁ་བུབ་ཏུ་འགྱེལ་བར་མུ་སྟེགས་པ་རྣམས་ཀྱིས་གསོལ་བ་བཏབ་པས་འབྲས་ཆན་ཙམ་གྱིས་མཆོད་པའི་དམ་བཅའ་འཛིན་དུ་བཅུག་སྟེ་གྱེན་དུ་བསླང་བ་སོགས་མུ་སྟེགས་གྲངས་མེད་བཏུལ།
ལྷ་མོ་ཙཎྜི་ཀའི་རྡོ་སྐུ་རང་བྱོན་ཞིག་གནས་སར་མི་བྱུང་ཚད་རང་བྱུང་གི་ཏྲི་ཤུ་ལས་བསད་པའི་རོ་ལ་ཚོགས་འཁོར་བྱེད་པའི་རྣལ་འབྱོར་མ་རྣམས་ནང་པའི་བསྟན་པ་ལ་བཀོད། དེ་ཝཱི་ཀོ་ཊིའི་རི་སུལ་གྱི་ཐུགས་རྗེ་ཆེན་པོའི་རྡོ་སྐུའི་དྲུང་དུ་ཕེབས་པའི་ཚེ་ཐུགས་རྗེ་ཆེན་པོས་ཁྱོད་ཀྱི་ནུས་པས་རི་རབ་བརླག་པར་ནུས་ཀྱང་སེམས་ཅན་གྱི་ལས་ཟད་པ་མེད་པས་མུ་སྟེགས་རྣམས་ལ་གནོད་པ་མ་བྱེད་ཅེས་གསུངས་པ་སོ་བ་ནཱ་ཐ་བཏུལ་ནས་བཀའ་བཞིན་སྒྲུབ་པར་དམ་བཅས།
སོ་བ་ནཱ་ཐའི་མུ་སྟེགས་པ་རྣམས་བཏུལ་ནས་ནང་པའི་སྡེ་བཙུགས། སློབ་དཔོན་ནག་པོ་པ་ཤར་ཕྱོགས་ཀྱི་ཕྱི་པའི་རྒྱལ་པོ་གདུག་པ་ཅན་འདུལ་བ། ཌཱ་མ་རུ་པ་རྗེས་སུ་འཛིན་པ།
ཨྱོན་ནས་རྡོ་རྗེའི་ཚིག་རྐང་གི་རྒྱབ་བརྟེན་དུ་གྱུར་པའི་ལུང་སྐོར་སྡེ་ལྔ་སྤྱན་འདྲེན་པའི་དོན་གསུམ་ལ་བརྫངས། སློབ་དཔོན་ཉིད་ཐུགས་རྗེ་ཆེན་པོའི་བཀའ་བཞིན་རེ་ཞིག་བརྟུལ་ཞུགས་ཀྱི་སྤྱོད་པའི་འཕྲོ་བཤོལ་ནས་རྡོ་སྐུར་ཐིམ་མམ་ཟེར།
ལ་ལ་སྐུ་དངོས་རྡོའི་རྣམ་པར་སོང་བ་གླེངས། དེ་ཡང་འཇམ་དཔལ་རྩ་རྒྱུད་ལས། ཡི་གེ་དྷ་ཞེས་སྡོམ་བརྩོན་ཉིད། །ལྷོ་ཡི་ཕྱོགས་སུ་རྣམ་པར་གྲགས།
།ཕ་རོལ་རྒོལ་བ་བཟློག་ནས་ཀྱང༌། །དེ་

བཞིན་སྡོམ་བརྩོན་སྔགས་ཀྱང་འགྲུབ། །ཅེས་པ་ཆོས་འབྱུང་མང་པོར་སློབ་དཔོན་ཆོས་གྲགས་ལ་འཆད་པ་ཆོས་ཀྱི་སྐད་དོད་དྷརྨའི་ཟུར་ནི་གཉིས་ཀར་ཚང་བ་དང་བསྟན་པ་ལ་རབ་ཏུ་བྱུང་བའི་སྡོམ་བརྩོན་ཡིན་པར་མཚུངས་ནའང་ཆོས་གྲགས་ཀྱིས་ཚད་མ་རིགས་པས་རྒོལ་བ་ཚར་བཅད་པ་དེ་འདྲ་བའི་པཎྜི་ཏ་ནི་ཆེས་མང་ལ།
བརྟུལ་ཞུགས་སྤྱོད་པའི་རྫུ་འཕྲུལ་གྱིས་ལོག་ལྟ་བཅོམས་པ་བསམ་གྱིས་མི་ཁྱབ་པའི་མཛད་པ་དང་སྐུ་ཚེ་དེ་ལ་མཆོག་གི་དངོས་གྲུབ་བརྙེས་པ་དཔལ་ལྡན་ཆོས་གྲགས་ལ་མ་བྱུང་བས་འཁྲུལ་པ་འོང་དོན་མེད་ཅིང༌།
གྲུབ་ཐོབ་ཐམས་ཅད་ཀྱི་འཁོར་ལོ་སྒྱུར་བ་ནི་སློབ་དཔོན་འདི་ཉིད་དོ།། ༈ གཉིས་པ་སྠ་བི་ར་ནི་ཤིང་སྦྲུལ་འདར་དུ་ཞལ་གྱི་གཏོར་ཆེན་སྐབས་ཚར་ཆེན་རང་གི་མནལ་ལམ་དུ་གསལ་བ་བཞིན་རྡོ་རྗེ་གདན་གྱི་ནུབ་ཕྱོགས་ན་ངེས་གསང་རྡོ་རྗེ་ཐེག་པའི་ཆོས་ཀྱི་འབྱུང་གནས་ཨཽཌྜི་ཡ་ན་ཞེས་ཡུལ་དེའི་སྐྱེ་བོ་རྣམས་འཕུར་ནས་འགྲོ་བའི་མ་དང་མཁའ་འགྲོ་འདུ་བའི་ཡུལ་ཁྱད་པར་ཅན་དེར་སྐུ་བལྟམས་པ་ན་འཚོད་གཞོན་ནུའི་དུས་རྗེ་བཙུན་རྡོ་རྗེ་བཙུན་མོ་མཁའ་ལ་སྤྱོད་པའི་དབང་མོས་རྗེས་སུ་བཟུང་སྟེ་ལུང་བསྟན་ནས་གཟེངས་བསྟོད།
མདོ་རྒྱུད་ཀྱི་གཞུང་ལ་སྐྱེས་ཐོབ་ཀྱི་ཤེས་རབ་དང་སྦྱོར་བྱུང་གི་བརྩོན་འགྲུས་ཀྱིས་གནས་ལྔ་མཁྱེན་པའི་པཎྜི་ཏའི་རྩེར་སོན་བསྟན་པའི་རྩ་བ་སོ་སོ་ཐར་པའི་བསླབ་པ་ལ་གཙོ་བོར་མཛད་པས་མཚན་སྠ་ཝི་ར་སྟེ་གནས་བརྟན་དུ་གྲགས།
རྒྱ་གར་རྡོ་རྗེ་གདན་གྱི་མཁན་པོར་གྱུར་ཏེ་རྒྱལ་བའི་བསྟན་པ་ཆོས་སྤྱོད་རྣམ་བཅུའི་སྒོ་ནས་ཉམས་པ་གསོ་བ་དང་སྔར་ཡོད་རྣམས་དར་རྒྱས་སུ་མཛད་པར་བརྟེན་པཎ་གྲུབ་ཀུན་གྱི་གཙུག་ཏོར་གྱི་རྩེ་མོར་འཛེགས་

ཤིང་བརྟུལ་ཞུགས་ཀྱི་སྤྱོད་པ་མཐར་ཕྱིན་པའི་རྫུ་འཕྲུལ་གྱིས་ནག་ཕྱོགས་ལ་དགའ་བའི་འབྱུང་པོ་གདུག་པ་ཅན་གྱི་ནུས་སྟོབས་ཕྲལ་ནས་ཡང་དག་པའི་ལམ་ལ་བཀོད་པ་སོགས་མཛད་པ་མཐའ་ཡས། རྡོ་རིང་རིན་པོ་ཆེའི་སྐྱེ་བརྒྱུད་གྲུབ་ཆེན་ལྭ་བ་པ་དང་འདི་ཉིད་དུས་མཚུངས་པ་ཡིན་ནམ་སྙམ་མོ།།
༈ གསུམ་པ་པཎ་ཆེན་དྷརྨ་པཱ་ལ་ནི། ཟུར་ཐམས་ཅད་མཁྱེན་པ་ཆོས་དབྱིངས་རང་གྲོལ་གྱི་གསལ་སྣང་ལ་ཤར་བར་སོམ་ཉི་མི་མངའ་བས།
རྒྱ་གར་ཤར་ཕྱོགས་སུ་སྐུ་འཁྲུངས་པའི་སློབ་དཔོན་དྷརྨ་པཱ་ལ་ཞེས་གནས་ལྔ་རིག་པ་མཐར་ཕྱིན་ཞིང་རླུང་སེམས་ལ་རང་དབང་དུ་གྱུར་པས་སྐུ་ཚེ་ལ་མངའ་བརྙེས་པ་ཞིག་བྱོན་པའི་ཚེ། རྡོ་རྗེ་གདན་གྱི་ཀ་བ་ནས་མགོན་པོའི་སྒྲུབ་སྐོར་སློབ་དཔོན་པདྨ་བཛྲ་གྱིས་སྤྱན་དྲངས་པ་རྒྱ་གར་དུ་བཀའ་གཏེར་གཉིས་སུ་གྲགས་པའི་གཏེར་མ་དེ་ཡིན་ཞིང༌།
མན་ངག་རྣམས་སློབ་དཔོན་ཀླུ་སྒྲུབ་ལ་གསན། བཀའ་མི་ནུབ་པར་བྱ་བའི་ཕྱིར་དུ་པཎ་གྲུབ་དྷ་རྨ་པཱ་ལ་ལ་གནང་འདི་ཉིད་ཀྱིས་བལ་པོའི་རྟེན་ཁྱད་པར་ཅན་རྣམས་མཇལ་བར་བྱོན་པའི་ཚེ་ཚད་པའི་སྙུན་གྱིས་ཟིན་པར་གངས་རི་མཐོང་སར་ཕེབས་ན་ཕན་ཟེར་བར་བརྟེན་ཧ་ནུ་མནྠས་འཕངས་པའི་ཁ་བའི་དུམ་བུ་ལ་གངས་ཅན་དུ་གྲགས་པའི་མངའ་རིས་སྨད་ཀྱི་གངས་རི་དང༌།
མཚོ་མ་ཕམ་པ་གཟིགས་སུ་བྱོན་པ་ན་ལྷ་བཙད་པོས་ཆོས་ལ་གུས་པའི་བཀུར་སྟི་ཆེར་མཛད། ཁྱད་པར་སྐད་གཉིས་སྨྲ་བ་རིན་ཅེན་བཟང་པོས་ཡོ་གའི་སྐོར་མང་དུ་གསན།
མགོན་པོའི་སྒྲུབ་ཐབས་རྒྱ་གར་གྱི་གཏེར་མ་རྣམས་གསན་པས་ལོ་ཆེན་ནས་བརྒྱུད་པ་ལའང་བཀའ་གཏེར་ཟུང་དུ་འཇུག་ཅིང༌། ལས་མགོན་གྱི་སྐོར་ལྷ་བཙུན་བྱང་ཆུབ་འོད་ཀྱི་གཏེར་མ་

གསན་ཚེ་གཉིས་པོ་ཞུ་དག་ཕེར་བ་བྱུང་སྐད། ལོ་ཆེན་གྱིས་གསེར་སྙིམ་པས་བཅུས་ནས་ཕུལ་བ་མ་བཞེས་ནན་ཏར་གསོལ་བས་ཁྱེད་མི་དགའ་ན་ངས་འདི་ཁྱེར་གསུངས་ནས་རྡོག་པོ་གཅིག་བསྣམས་འཚོ་བས་ཕོངས་ན་ནོར་དགོས་ཀྱང་ངེད་དེ་འདྲའི་ཚན་མིན་གསུངས།
ཕར་གཤེགས་དུས་དྷརྨ་པཱ་ལ་ཡིན་པར་ཤེས་པ་ཙམ་གྱིས་འདོ་ལེ་ལ་སྤྱན་དྲངས་རྙེད་བཀུར་བསམ་གྱིས་མི་ཁྱབ་པ་བྱུང་ཞིང་རྒྱ་གར་དུ་འཕྲིན་ལས་ནམ་མཁའ་དང་མཉམ་སྐད།
ལྷག་བསམ་རབ་དཀར་ལས། མེ་འབར་མ་ཡི་དཀར་ཆག་ཕལ་ཆེར་དུ། །ཁ་ཆེན་དྷརྨ་པཱ་ལ་ཞེས་གསུངས་པ། །ཡོ་ག་སྟོད་ལུགས་བརྒྱུད་པའི་དེ་ཉིད་དང༌། །གཅིག་གམ་གཅིག་ན་ཤར་ཕྱོགས་པར་བཤད་ཅིང༌། །ཞེས་པའི་དགོངས་པ་གསལ་བྱེད་མཁན་ཆེན་ངག་དབང་ཆོས་གྲགས་ཀྱི་དྲི་ལན་དུ།
མེ་འབར་མ་ཡི་དཀར་ཆག་ཕལ་ཆེར་དང་ཡང་དགོན་པའི་ཟིན་བྲིས་ལས། ཁ་ཆེ་དྷརྨ་པཱ་ལ་ཞེས་བཤད་པ་ནི་ཡི་གེ་པའི་སྐྱོན་ཅུང་ཟད་དམ་གསུང་བགྲོས་མ་ཟིན་པར་སྣང་སྟེ།
བོད་དུ་བྱོན་ནས་ལོ་ཆེན་གྱི་བླ་མ་མཛད་པའི་དྷརྨ་པཱ་ལ་འདི་ཉིད་ནི། རྒྱ་གར་ཤར་ཕྱོགས་པ་ཡིན་པར་ཡོ་ག་དང་མགོན་པོའི་ལོ་རྒྱུས་ཡི་གེ་རྣམས་ལས་གསལ་བའི་ཕྱིར་རོ་ཞེས་གསུངས་པས་ཤེས་ནུས་སོ།།
༈ བཞི་པ་པཎ་གྲུབ་གྷ་ཡ་དྷ་ར་ནི།འཇམ་དབྱངས་མཁྱེན་བརྩེའི་གསང་བའི་རྟོགས་བརྗོད་ནས་གོང་དུ་དྲངས་པ་བཞིན་རྒྱ་གར་ཤར་ཕྱོགས་བྷངྒ་ལའི་རྒྱལ་པོ་ཙཎྜ་རུ་པ་ཨཀྵིའི་ཡིག་མཁན་གྱི་རིགས་ཡིན་པས་ཀ་ཕསྠ་ཞེས་གྲགས་ཤིང༌།
མཚན་དངོས་གྷ་ཡ་དྷ་ར་སྟེ་བོད་སྐད་དུ་སྤྲིན་འཛིན་ཟེར་རིག་པའི་གནས་ལྔ་ལ་ཤིན་ཏུ་མཁས་ཤིང་སློབ་དཔོན་གཉིས་སྤངས་ཞབས་ཀྱིས་རྗེས་སུ་བཟུང་ནས་གསུང་

ངག་གི་བཀའ་བབས། ཟབ་ཆོས་འདི་ཉིད་བོད་དུ་དར་བའི་རྟེན་འབྲེལ་འགྲིག་ཚུལ་ནི་འབྲོག་མིའི་མནལ་ལམ་བཀའ་རྒྱ་མར། ལྷོ་ནས་མི་ནག་པོ་རི་བོ་ཙམ་པ་འཕུར་བྱུང་བའི་ཁ་ནས་དུང་གི་སེང་གེ་སྐྱུགས། དེའི་ཁ་ནས་གསེར་གྱི་རྡོ་རྗེ་བྱུང་བའི་ལྟེ་བ་ནས་བུམ་པ་ཆུས་གང་བ་ཐུགས་ཀར་ཐིམ་པའི་མནལ་ལམ་བྱུང་བའི་སང་ཉིན་སྒོར་ཨཱ་ཙརྻས་རྭ་དུང་བུས་བྱུང་བ་ན་ལྟར་བཏང་བས་ལྭ་བ་དམར་པོ་གྱོན་པ་ཞིག་གིས་ཁྱེད་ལ་བསྟད་ནས་འོངས་ཟེར་བ་ནང་དུ་བོས་ནས་གསུང་གླེང་མཛད་པར་རྒྱུད་སྡེ་རྒྱ་མཚོར་མཁས་ཤིང་ཁྱད་པར་རྣལ་འབྱོར་དབང་ཕྱུག་གི་གདམས་པ་ཡོད་པ་མཁྱེན་ནས་ཐོག་མར་ཚར་གསུམ་ཁུག་པའི་ཆོས་འབྲེལ་སོགས་གསན།
ལོ་གསུམ་ནས་ཚུར་བོད་དུ་ཡོང༌། དེ་དུས་ཆོས་ཡོན་གསེར་སྲང་ལྔ་བརྒྱ་གྲབས་ཀྱིས་གསུང་བ་བཞིན་ཞལ་དན་མཛད། ལྷ་རྩེ་བྲག་ཏུ་བཞུགས་པའི་ཚེ་ཞལ་དན་བཞིན་པཎ་ཆེན་གྷ་ཡ་དྷ་ར་ཕེབས། པཎྜི་ཏའི་ཞལ་ནས་གསུང་ངག་འཛུགས་པ་ལ་གནས་ཁྱད་པར་ཅན་དགོས་གསུང་བ་ཆུ་ལ་མུ་གུ་ཞེས་པའི་སྒྲ་བྱུང་བ་གར་སོང་རྩད་བཅད་པ་མཐར་མུ་གུ་ལུང་དུ་ཐིམ་པས་རྣམ་པར་གྲོལ་བའི་སྒྲ་རྟེན་འབྲེལ་ལེགས་པར་དགོངས་ནས་དེར་གནས་མཛད།
གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་པ་ལོ་གསུམ་ལ་རྫོགས་པར་གནང༌། པཎྜི་ཏ་འབྱོན་པར་བརྩམས་པ་ལ་སྔར་ཞལ་དན་བཞིན་ལོ་ལྔ་བཞུགས་པར་གསོལ་བས་ཆོས་ཚར་ནས་བསྡད་པར་དགོས་པ་མེད་གསེར་ཕྲི་ནས་ཕུལ་ཆོག་གསུང་ཡང་རྟེན་འབྲེལ་མི་ལེགས་དགོངས་ཏེ་གསེར་སྲང་ལ་བཏེག་པ་ཅུང་ཟད་མ་ལོངས་པར་ལྷ་རྗེ་ཟུར་ཕུ་ཆེ་ལ་གདམས་པ་ཡོད་བས་གསེར་ཁུར་ཤོག་གསུངས་པ་བཞིན་ཕུལ།
པཎྜི་ཏར་གསེར་

སྲང་ལྔ་བརྒྱ། གླ་རྩི་སྟོང༌། རྔ་དཀར་ཉིས་བརྒྱ་དང་རྔ་ནག་སྟོང༌། གོས་དར་སོགས་ཆོས་ཡོན་བསམ་གྱིས་མི་ཁྱབ་པ་ཕུལ་བས་པཎྜི་ཏའི་ཐུགས་ལ་གསེར་མང་དྲགས་པས་སྒྱུ་མ་ཡིན་ནམ་དགོངས་མང་མཁར་གྲིལ་ཆེན་གྱི་མི་མང་སར་ཅིར་འདུག་དྲིས་པས་གསེར་ཤིན་ཏུ་བཟང་ཟེར་བར་བརྟེན་མཉེས་ཏེ་ད་ཁྱོད་ལ་ཅི་དགོས་གསུངས་པར་ཆོས་འཕྲོ་འདྲ་ཡོད་ན་ཞུ་གསུངས་པས།
སྐུ་རྒྱབ་ཏུ་མགོན་ཐང་བཞེས་འཕྲེང་བ་མགུལ་ལ་བཅུག་གཏོར་མ་དབུ་ཐོག་ཏུ་བསྣམས་ནས་ལྷག་མ་མེད་པའི་དབུ་སྙིང་མཛད།
སླར་ཅི་དགོས་གསུང་བར་ཆོས་འདི་བདག་མིན་པ་བོད་དུ་གཞན་ལ་མི་གནང་བ་ཞུ་ཞུས་པས་པཎྜི་ཏ་མཉེས་ཀྱང་ཟེར། ལ་ལ་ཞུ་ལུགས་དེ་ཅུང་ཟད་མ་བྱུང་བས་གདུང་བརྒྱུད་ཀྱིས་མི་ཕན་པའི་རྟེན་འབྲེལ་འཕྱུགས་པར་གླེངས་སྐད།
འོན་ཀྱང་མནལ་ལམ་གྱི་ལུང་བསྟན་བཞིན་ཆོས་བརྒྱུད་ཀྱི་བསྟན་པ་བོད་དང་བོད་ཆེན་པོའི་རྒྱལ་ཁམས་ཡོངས་སུ་ཁྱབ་པའི་འཕྲིན་ལས་ནམ་མཁའ་དང་མཉམ།
འགོས་ལྷས་བཙས་བླ་ཆེན་ལ་ཆགས་སྡང་གི་རྣམ་པས་ཁྱད་དུ་ཐོན་པ་ཞིག་བཞེད་ནས་མཻ་ཏྲི་པ་གདན་འདྲེན་དུ་བྱོན་པ་ལམ་དུ་གྷ་ཡ་དྷ་ར་དང་མཇལ་བར་སུ་ཡིན་དྲིས་པས་མཻ་ཏྲི་པ་ཡིན་གསུངས་པར་བརྟེན་གསང་འདུས་སོགས་ཀྱི་ཆོས་ཞུ་བསྒྱུར་དུ་མ་མཛད།
རྗེས་སུ་རྩད་ཆོད་ཀྱང་ཆོས་ཞུས་ཟིན་པ་དང་ཤིན་ཏུ་མཁས་པར་འདུག་པས་ཞབས་ཏོག་བསྟར། ཕེབས་རེས་འདི་ལ་སྤྲིན་གྱི་ཤུགས་ཅན་དུ་གྲགས་པས།
གྲུབ་བརྒྱའི་བསྟོད་པར། རྒྱལ་རིགས་རིག་པའི་གནས་ལྔར་མཁས། །ནམ་མཁའི་ལྷ་ལ་ཐེ་ཚོམ་གཅད། །སྤྲིན་གྱི་ཤུགས་ཅན་ཞེས་པ་ཡི། །བླ་མ་དེ་ལ་ཕྱག་འཚལ་ལོ། །ཞེས་འབྱུང༌།

བླ་ཆེན་གཤེགས་ནས་གྱི་ཇོ་ལོ་ཙཱ་བས་གདན་དྲངས་ཁོང་ལ་གསུང་ངག་ཀྱང་གནང༌། གཉོས་ཡོན་ཏན་གྲགས་ཀྱིས་གདན་དྲངས་དེར་པཎྜི་ཏ་ལ་འཆི་ལྟས་བྱུང་བས་མཁའ་རེག་ཐོད་ཕུར་འབྲོག་མིའི་སློབ་མ་སེ་རོག་གཉིས་ཡོད་སར་ཕེབས།
གཤེགས་པའི་ཚེ་དབུ་གཙུག་ནས་འོད་དཀར་པོ་རྫ་མ་ཙམ་གྱི་ནང་ནས་རྣམ་ཤེས་ཀྱེ་རྡོར་ཞལ་བརྒྱད་པ་རྐང་གང་ཙམ་ཞིག་སྒྲ་འོད་མེ་ཏོག་གི་ཆར་དང་བཅས་ནུབ་ཕྱོགས་སུ་སོང་བའི་ངོ་མཚར་བ་དེ་འདྲ་བོད་དུ་སུ་ལའང་མ་བྱུང་ཞིང༌།
མཁས་གྲུབ་ཀྱི་ཡོན་ཏན་ནི་བསམ་གྱིས་མི་ཁྱབ་བོ།། ༈ ལྔ་པ་མཁས་གྲུབ་ཁྱུང་པོ་ནི། འགྲོ་མགོན་སངས་རྒྱས་སྟོན་པ་ཡིན་པར་ཚར་ཆེན་ཉིད་ཀྱིས་ཞལ་གྱིས་བཞེས་ཤིང་སངས་རྒྱས་སྟོན་པ་ནི་ཁྱུང་པོའི་སྐྱེ་བར་གྲགས་པས།
རྗེ་བཙུན་བོད་མཁར་བ་ཆེན་པོའི་རྣམ་ཐར་དུ། སྔོན་གྱི་དུས་ན་མཁས་གྲུབ་ཁྱུང་པོ་དེ། །བདག་སོགས་དམུ་རྒོད་འགྲོ་ལ་བརྩེར་དགོངས་ནས། །དུས་འདིར་ཚར་ཆེན་རྡོ་རྗེ་འཆང་དུ་གྲགས།
།བདག་སོགས་གདུལ་བྱའི་རེ་བ་སྐོང་དེར་འདུད། །ཅེས་པ་ཡིད་བརྟན་གྱི་གནས་ཁོ་ནར་ངེས་པའི་ཕྱིར། ཁྱུང་པོ་ཉིད་ཀྱི་གསུང་ལས། བན་ཆུང་བདག་གི་སྐྱེས་ས་གངས་དཀར་མདའ།
།སྙེ་མོ་ར་མང་རྗེ་རིགས་ཁྱུང་པོ་ཡིན། །ཕ་རུ་སྨོས་པ་ཁྱུང་རྒྱལ་སྟག་སྐྱེས་དང༌། །མ་རུ་སྨོས་པ་མགོ་བཟའ་བཀྲ་ཤིས་སྐྱིད། །དེ་ཉིད་རུམ་དུ་བདག་ཉིད་ཞུགས་པའི་ཚེ། །ཕ་མ་ཡུལ་མི་བདེ་སྐྱིད་ལྡན་པར་གྱུར།
།སྟག་གི་ལོ་ལ་མ་ཡི་རུམ་ནས་བཙས། །ཞེས་པ་ལྟར་ཡུལ་སྙེ་མོ་ར་མང་དུ་ཡབ་ཁྱུང་པོའི་རིགས་སྟག་སྐྱེས། ཡུམ་བཀྲ་ཤིས་སྐྱིད་ཀྱི་སྲས་སུ་སྐུ་བལྟམས། ལོ་བཅུ་ལོན་ནས་ཡིག་རྩིས་མཁས་པར་ཤེས།
བཅུ་གཉིས་ལོ་

ལ་ཕ་མེས་བག་ཆགས་ཀྱི། །སེམས་ཕྱོགས་བོན་བསླབས་རྫོགས་ཆེན་ཕྱག་ཆེན་བསླབས། །ཞེས་དགུང་ལོ་བཅུ་ནས་འདྲི་ཀློག་རྩིས་སོགས་ལ་མཁས་པར་སྦྱངས། བཅུ་གསུམ་ནས་བླ་མ་གཡུང་དྲུང་རྒྱལ་པོ་ལ་བོན་གྱི་སྐོར་གསན་མཁས་པར་གྱུར་ཏེ་ཀ་པ་ལི་འདྲེན་པ་བདུན་བརྒྱ་ཙམ་གྱི་ཚོགས་པ་བསྐྱངས་ནས་བོན་གྱི་འཆད་ཉན་དང་བསྟན་བཅོས་མང་དུ་མཛད་པས་དབུས་གཙང་ཀུན་ཏུ་དར་རྒྱས་སུ་གྱུར་ནའང་བོན་འདི་གཤའ་མ་རང་ཞིག་མིན་པ་འདྲ་སྙམ་རྒྱ་གར་དུ་འབྱོན་པར་བརྩམས་ཚེ་ཡབ་ཡུམ་གཉིས་ཀྱི་རིང་མི་འབྱོན་པར་བཤོལ་བཏབ་ལ་བརྟེན།
སྔགས་རྙིང་མ་བ་བླ་མ་འབྱུང་གནས་སེང་གེ་ལ་སེམས་ཀློང་མན་ངག་གི་སྡེ་རྣམས་གསན་ཞིང་སློབ་མ་སུམ་བརྒྱ་ཙམ་བསྐྱངས་ཀྱང་སྤྱོད་པ་ལ་མ་མགུ་བར་ལྷས་བསྐོར་བ་དང་སྦྲགས་བླ་མ་ནི་རུ་པར་ཕྱག་ཆེན།
མཚན་བརྗོད། དོ་ཧ། དགྲ་འཇིགས་ཀྱི་སྐོར་སོགས་གསན་ནའང་ཐུན་མོང་གི་དངོས་གྲུབ་ཙམ་ལ་མ་རངས་པས།
དེ་ཚེ་རྒྱ་གར་གྲུབ་ཐོབ་ཨ་མོ་གྷས། །འདི་ནི་སྤྲུལ་པའི་སྐུ་སྟེ་རྒྱ་གར་འགྲོ། །པཎྜི་ཏ་དང་གྲུབ་ཐོབ་ཐམས་ཅད་ཀྱི། །ཐུགས་བཅུད་བསྡུས་ནས་འགྲོ་རྣམས་སྨིན་གྲོལ་མཛད། །སྣ་ཚོགས་སྤྲུལ་པས་གདུལ་བྱ་འདུལ་བར་འགྱུར།
།ཐེག་ཆེན་སྙིང་པོ་མཐའ་བྲལ་ཆོས་སྒྲ་སྒྲོག །མཐར་ཐུག་གསང་སྔགས་བདེ་སྟོང་དབྱེར་མེད་ཀྱི། །སེང་གེའི་ང་རོ་ཕྱོགས་བཅུར་སྒྲོག་པར་འགྱུར། །ཞེས་ལུང་བསྟན་དང་མཐུན་པར་ཞིང་བཙོངས་པ་དང་སྲུ་མོའི་གཡུ་སོགས་ལ་བརྟེན་པའི་གསེར་མང་པོ་བསྣམས་ནས་བྱོན་ཚུལ།
དེ་ནས་རིན་ཅེན་གསེར་ཕྱེ་འཕོངས་མེད་ཁྱེར། །གཅེས་པའི་སྲོག་ལ་མ་བལྟས་དཀའ་སྤྱད་ནས། །རྒྱ་དང་བལ་པོའི་ཡུལ་དུ་ལན་

བདུན་ཕྱིན། །རྒྱ་གར་མཁས་པ་བརྒྱ་དང་ལྔ་བཅུ་བསྟེན། །ཁྱད་པར་མཁས་ཤིང་གྲུབ་ཐོབ་ལྔ་བཅུ་དང༌། །རྩ་བའི་བླ་མ་ཁྱད་འཕགས་རྣམ་བཞི་བསྟེན། །ལོངས་སྐུ་དྲུག་པ་རྡོ་རྗེ་འཆང་ཆེན་ལ། །དངོས་སུ་ཆོས་གསན་ཡེ་ཤེས་མཁའ་འགྲོ་གཉིས།
།མཉེས་པར་བྱས་ནས་མཐར་ཐུག་གདམས་ངག་ཞུས། །ཞེས་བལ་པོར་པཎྜི་ཏ་བྷ་སུ་ན་མ་ཏི་ལ་བིཏྤཱ་ཏ་སྦྱངས་ཤིང་བྱ་རྒྱུད་ཀྱི་སྐོར་གསན་བླ་མ་རྡོ་རྗེ་གདན་པ་ལ་དགེ་ཚུལ་སྒྲུབ་པ་སོགས་བླ་མ་བརྒྱ་ལྔ་བཅུ་ལ་རྒྱུ་འབྲས་ཀྱི་ཐེག་པའི་ཆོས་མཐའ་ཀླས་པ་གསན།
པཎ་གྲུབ་ཐམས་ཅད་ཞལ་མཐུན་པར་ནཱ་རོ་པའི་ལྕམ་ནེ་གུ་ཞེས་རྡོ་རྗེ་འཆང་ལ་ཆོས་དངོས་སུ་གསན་པ་ཞིག་དུར་ཁྲོད་སོ་ས་གླིང་ན་ཡོད་པ་ཐོས་པས་དེར་བྱོན་པ་ན་ཤིང་ཏཱ་ལ་བདུན་སྲིད་ཙམ་གྱི་མཁའ་ལ་བུད་མེད་སྨུག་ནག་རུས་རྒྱན་སྤྲད་པ་ཞིག་འདུག་པར་གསེར་ཕུལ་ཞིང་གསོལ་བ་བཏབ་པས་ཚེས་བཅོ་ལྔའི་སྲོད་ལ་སྒྱུ་ལུས་དབང་མོ་ཆེའི་དབང་གནང་བ་སོགས་ཆོས་དྲུག་གི་གདམས་པ་རྣམས་གསན།
གཞན་ཡང་མཻ་ཏྲི་པ་དང་རཱ་ཧུ་ལ་སོགས་ལ་མྱུར་མཛད་མགོན་པོའི་ཆོས་སྐོར་ཞུས་ནས་བོད་དུ་བྱོན། ལྗོངས་འདིར་ཆིག་ཆོས་རྡོ་རྗེའི་རྒྱས་བཏབ་ཀྱི་བརྒྱུད་པ་བདུན་ལྡན་སོགས་དཔལ་ལྡན་ཤངས་པ་བཀའ་བརྒྱུད་ཀྱི་བསྟན་པ་ཕྱོགས་ཀུན་ཏུ་ཁྱབ་པར་གྱུར།
ཞིང་འདིར་མཛད་པ་རྫོགས་ནས། བླ་མ་ཡི་དམ་ལུང་བསྟན་པའི། །མཐར་ཐུག་གསུམ་གྱི་དུས་ལ་བབས། །ད་ནི་ཞིང་ཁམས་མཐར་ཐུག་པའི།
།བདེ་བ་ཅན་གྱི་ཞིང་དུ་འགྲོ། །ཞེས་དུས་ལ་བབས་པས་འཕོ་བ་ཡེ་ཤེས་སྐར་ཁུང་མ་ལ་བརྟེན་ཏེ་དབུ་ཐོད་ལག་མཐིལ་ཙམ་ཞིག་མཁའ་ལ་འཕར་ནས་སྒྲ་འོད་དང་བཅས་ཏེ་གཤེགས། ཁམས་པའི་གྲ་

པ་རྣམས་ཀྱི་དབང་དུ་སོང་ནས་པུར་སྦྱངས་པས། འདི་ཡི་ལུས་ནི་བདེ་མཆོག་འཁོར་ལོ་སྟེ། །གསུང་ནི་མ་ཧཱ་མཱ་ཡའི་བདག་ཉིད་འགྱུར། །ཐུགས་ནི་དཔལ་ལྡན་དགྱེས་པ་རྡོ་རྗེ་སྟེ། །སྤྲུལ་པའི་གནས་མཆོག་གསང་བ་འདུས་པ་ལ།
།གསང་གནས་བདེ་སྐྱོང་གཤིན་རྗེ་གཤེད་དུ་འགྱུར། །ཞེས་པ་དང་མཚུངས་པར། ལྷ་སྐུ་དང་རིང་བསྲེལ་གྱི་ཕུང་པོར་སོང༌། དེང་སང་ཡང་ཤངས་ཆོས་ཁུངས་བཙུན་གྱི་རྒྱུན་མ་ཆད་པ་ཚར་ཆེན་གྱི་ཐུགས་རྗེ་ཁོ་ནར་མངོན་ནོ།།
༈དྲུག་པ་པཎ་ཆེན་བསོད་སྙོམས་པ་ཆེན་པོ་ནི། ཀུན་མཁྱེན་ཆོས་སྐུ་འོད་ཟེར་གྱིས་པཎ་ཆེན་གྱི་སྔོན་གནས་དྲན་ཞིང་ཆོས་འོད་ཡིན་པ་རྗེ་མཁྱེན་བརྩེའི་མནལ་ལམ་གྱིས་ཤེས་ནུས་པས།
རྒྱ་གར་ནུབ་ཕྱོགས་ཁ་ཆེ་ཁྲི་བརྟན་དུ་ཡབ་ཚོང་དཔོན་སྲིད་བརྟན་ཡུམ་དགེ་བ་མ་གཉིས་ཀྱི་སྲས་སུ་མེ་མོ་ལུག་གི་ལོ་ལ་སྐུ་བལྟམས། སྤྱིར་མ་བྱོན་སངས་རྒྱས་གསུམ་པ་རབ་གསལ་གྱི་རྣམ་པར་སྤྲུལ་པ་ཡིན་པས་འཕགས་པའི་གང་ཟག་གི་ཡོན་ཏན་དཔག་པར་དཀའ་ཞིང་ཐུན་མོང་བའི་སྣང་ངོར་ཡང་ཆུང་ངུའི་དུས་ནས་ཡིག་རྩིས་སྒྲ་སྙན།
སྡེབ་སྦྱོར། མངོན་བརྗོད། ཟློས་གར་དང་གཞན་ཡང་རིག་པའི་གནས་བཅོ་བརྒྱད་ལ་མཁས་པའི་རྩེར་སོན།
མཁན་པོ་ཆེན་པོ་ཨཱ་ཀཱ་ར་གུཔྟ་ལ་བསྙེན་པར་རྫོགས་ཏེ་ཚུལ་ཁྲིམས་རྣམ་པར་དག་པས་གནས་བརྟན་འདུལ་བ་འཛིན་པ་ཀུན་གྱི་གཙུག་གི་ནོར་བུར་གྱུར། ཐུན་མོང་བ་ནང་རིག་པ་སྡེ་སྣོད་གསུམ་དང་ཐུན་མོང་མིན་པ་གསང་ཆེན་རྡོ་རྗེ་ཐེག་པ་ལ་སྦྱངས་པས་མཁས་གྲུབ་ཀྱི་སྙན་པས་ས་སྟེང་ཁྱབ།
ཁྲོ་ཕུ་བ་གནུབས་བྱམས་པའི་དཔལ་ལོ་ཙཱ་མཛད་བཞེད་ཀྱིས་མང་ཡུལ་སྐྱིད་གྲོང་དུ་བཞུགས་དུས་

རྒྱལ་ཚའི་སློབ་མ་དོན་ཞགས་པར་བརྟག་པ་ཞུས་པར་འཕགས་པ་ཝ་ཏི་ལ་གསོལ་བ་ཐོབ་ཅེས་གསུངས་པ་ལྟར་བཏབ་པས་ལོ་ཙཱ་བའི་མནལ་ལམ་དུ་ཨཱ་ཙརྻ་དུང་སོ་ཡོད་པ་ཞིག་གིས་དུང་སེང༌། བྱང་ཆུབ་ཤིང་གི་ལོ་མ་ལ་པཎྜི་ཏ་བྱའི་གདོང་པ་ཅན་དང་ཤེལ་གྱི་མེ་ལོང་ལ་པཎྜི་ཏ་ཤིན་ཏུ་མཛེས་པའི་གཟུགས།
མི་གཟུགས་དཀར་པོ་རྣམས་གཏད་བྱུང་བ་སོ་སོའི་རྒྱབ་ཏུ་རྒྱ་ཡིག་ཡོད་པ་དེ་སྐབས་མ་མཁྱེན་ཀྱང་སེང་གེ་ལོ་ཙཱ་བ། མི་དཀར་མི་ཏྲ་ཛོ་ཀི
།མེ་ལོང་བུདྡྷ་ཤྲཱི། ཤིང་ལོ་ཁ་ཆེ་པཎ་ཆེན་དུ་འདུག་པ་བཞིན་བལ་ཡུལ་དང་རྒྱ་གར་རྣམས་སུ་བྱོན་ནས་པཎ་གྲུབ་སྔོན་མ་གཉིས་སྤྱན་དྲངས་པའི་རྗེས་སུ། རྒྱ་རྩིས་པའི་ཤིང་ཕོ་བྱི་བ་མཆུ་ཟླ་བའི་ཚེས་བདུན་ལ་གདན་འདྲེན་པའི་ཆེད་ལམ་དུ་ཞུགས།
རྒྱང་རོ་གོང་ཆུང་གི་དགེ་བཤེས་རྒྱ་བླ་མ་ན་རེ་པཎ་ཆེན་སྤྱན་འདྲེན་པ་ལ་ཅུམ་ཅུམ་དང་ཞུམ་ཞུམ་བྱས་པས་མི་ཡོང་འུད་ཐག་གིས་སོང་གསུང་བ་བཞིན་གྲོ་མོར་བྱོན་པཎ་ཆེན་ཕེབས་ལམ་ནོར་བའི་ཆོམ་རྐུན་དུག་སྦྲུལ་གཅན་གཟན་སོགས་ཀྱི་འཇིགས་པ་ཡོད་པའི་ལམ་དུ་བྱོན་ཀྱང་ཅི་ཡང་མ་ཉེས་པར་བཻ་ཌཱུརྻའི་ཚོང་འདུས་སུ་བྱོན།
ལོ་ཙཱ་བས་རྒྱ་ཡིག་བྲིས་པའི་ཞུ་ཡིག་གསེར་གྱི་ཤེར་སྙིང་དང་གསེར་སྲང་ལྔ་སོགས་ཀྱི་རྟེན་བཟང་པོ་དང་བཅས་པཎྜི་ཏ་ཛ་ཡ་ཤྲཱི་དང་ཝཱ་ར་ཎཱ་སི་གཉིས།
ཇོ་སྲས་ཉི་མ་དང་ཁམས་པ་བྱང་གྲགས་གཉིས་ཕོ་ཉར་བཏང༌། གདན་འདྲེན་པ་འོང་བར་མཁྱེན་ནས་ལ་དྲུང་བྱོན་ཀྱང་མ་བྱུང་བས་ཕྱིར་ལྡོག་པར་བརྩམས་པ་ན་བང་ཆེན་རྣམས་སླེབས།
པཎ་ཆུང་རྣམས་ལ་ཇི་ལྟར་བྱེད་དྲི་བ་མཛད་པས་ངེད་ཀྱིས་མི་ཤེས་ཆོས་རྗེ་ཉིད་ཀྱིས་མཁྱེན་གསོལ་བ་ལ་བརྟེན་མཚམས་མཛད་ནས་སྒྲོལ་མ་ལ་གསོལ་བ་བཏབ།
དེའི་དུས་རྒྱ་གར་ཤར་

ཕྱོགས་ཀྱི་གནས་བརྟན་མང་པོས་སློབ་དཔོན་ཀླུ་སྒྲུབ་ཀྱིས་རབ་གནས་མཛད་པའི་སྒྲོལ་མ་ངོ་ཆེན་དུ་སྤྱན་དྲངས་ནས་གདན་འདྲེན་ལ་བྱུང་བར། བོད་ཀྱི་ཕོ་ཉ་བས་དཀོན་གཉེར་ཁ་ཆེ་བར་རྔན་པ་བྱིན་ཏེ་རྟེན་གཉིས་ཞལ་ཚུར་བསྒྱུར་ལོ་ཙཱ་བ་བྱོན་པ་ན་པཎ་ཆེན་གྱིས་གཞོན་ནུ་འདི་འདྲས་ལོ་ཙཱ་བ་ཨེ་ཡོང་མི་ཤེས་པས་སེམས་བསྐྱེད་དང་སྒྲུབ་ཐབས་འགའ་ཞིག་བྱིན་ནས་ཕྱིར་བཟློག་དགོངས་པ་ལ་ཛ་ཡ་ཤྲཱིས་བསླབས་ནས་ལོ་ཙཱ་བས་པཎ་ཆུང་དགུ་ལ་དྲི་བ་མི་འདྲ་བ་གཉིས་གཉིས་དྲིས་པས་ཕྱི་དྲོ་ནས་ནམ་ཕྱེད་ཀྱི་བར་དུ་སོང༌།
ཆོས་རྗེའི་ཐུགས་དམ་ནར་མ་མང་པོ་ཆག་ཀྱང་ཐུགས་དགྱེས་ཏེ་བོད་ན་འདི་འདྲ་བའི་ཆོས་སྨྲ་བ་འོང་བ་ངོ་མཚར་ཆེ་གསུངས།
རིམ་གྱིས་ཕག་རིར་ཕེབས་ཕྱོགས་འདུས་ཀྱི་སྐྱ་སེར་གྲངས་མེད་པ་ལ་མན་ངག་ཁ་འཐོར་མང་དུ་གསུངས་ཚོང་འདུས་ནས་ཆུ་མིག་གི་བར་དུ་དགེ་འདུན་ཤིན་ཏུ་མང་པོས་བསྐོར་བས་ཁྱིམ་པ་རྣམས་ཀྱིས་ཞལ་ཡང་ལྟ་དཀའ་བར་གྱུར།
ཁྲོ་ཕུར་དབྱར་གནས་མཛད་པའི་ཚུལ་ཤིང་ལེན་མི་བརྒྱད་བརྒྱ་ལྷག་ཙམ་བྱུང༌། བརྒྱད་སྟོང་པ་དང་སོ་ཐར་གྱི་ལུང་མང་དུ་གསུངས། རྟག་ཏུ་ངུའི་ལེའུ་ལ་བབས་པའི་ཚེ་མཆོད་པའི་མཎྜལ་རི་མོ་ཅན་གྱི་སྟེང་དུ་པོ་ཏི་བཞུགས་པ་ལ་མཆོད་པ་མང་པོ་བྱེད་བཞིན་པར་ནུབ་ཕྱོགས་ལ་སོང་བས་རྒས་ཁར་ཁ་ཆེར་འགྲོ་བར་འདུག་གསུངས།
སྣར་གྱི་གླས་མོ་ཆེར་བྱོན་ཉིས་འགྲོལ་དུ་གསུངས་པ་ལ་དེ་བཞིན་ཉིད་ཀྱི་ལེའུ་ལ་སླེབས་པའི་ཚེ་ཆོས་རྗེའི་ཕྱག་དཔེ་བརྒྱད་སྟོང་པའི་པོ་ཏི་སྒྲོལ་མའི་པང་དུ་བྱས་དེར་མཆོད་པ་མང་པོ་བྱས་ནས་ཤར་ཕྱོགས་སུ་སོང་བས་དབུས་སུ་འགྲོ་དགོས་པ་འདུག་གསུངས་ཤིང་

དེར་ཡང་དབྱར་གནས་མཛད། ལྷ་སར་ཤཱཀྱ་མུ་ནི་སོགས་རྟེན་རྣམས་མཇལ། སྲིན་པོ་རིར་དབྱར་གནས་མཛད། རྡོ་རྗེ་འཕྲེང་བའི་དབང་དང་བྱམས་ཆོས་སྡེ་ལྔ། དབུ་མ་རིགས་ཚོགས་དྲུག་སོགས་ཆོས་མང་དུ་གསུངས། བསམ་ཡས་སུ་ལྷ་བཙུན་ཞི་བ་འོད་ཕྱི་མས་གདན་དྲངས་མཆིམས་ཕུ་སོགས་གནས་རྣམས་གཟིགས།
སྲིན་པོ་རིར་བཞུགས་ཐོག་རྒྱ་འབྲི་མཚུར་གསུམ་གྱི་གདན་འདྲེན་བྱུང༌། བྱམས་པའི་ཆ་རྐྱེན་གྱི་ཆེད་དུ་གཉལ་ལོ་རོ་སོགས་ཡུལ་གྲུ་མང་པོར་ཕེབས།
ཆུ་སྤྲེལ་ཁྲོ་ཕུའི་བྱམས་ཆེན་ལ་རབ་གནས་མཛད་པས་ངོ་མཚར་བའི་ལྟས་བསམ་གྱིས་མི་ཁྱབ་པ་བྱུང༌། སྔོན་བླ་ཆེན་པོའི་སྡོམ་རྒྱུན་དང་སྟོད་འདུལ་བ་སོགས་བྱུང་ནའང་བསོད་སྙོམས་པ་ཆེན་པོ་འདི་ཉིད་ཀྱིས་མཁན་པོ་མཛད་ནས་བྱང་རྡོར་རྣམ་གཉིས་སོགས་བསྙེན་པར་རྫོགས་པའི་པཎ་ཆེན་བརྒྱུད་པ་ཞེས་འཕགས་ཡུལ་ལ་འགྲན་བཟོད་པའི་བསྟན་པ་རྨ་མེད་པའི་བཀའ་དྲིན་རྒྱ་ཆེར་མཛད་ཇོ་བོ་སྟན་གཅིག་པའི་སྡེ་བཙུགས།
དཔལ་ལྡན་ས་སྐྱར་ཕེབས་དུས་རྗེ་བཙུན་ཆེན་པོས་རྡོར་དྲིལ་ནམ་མཁའ་ལ་འཇོག་པ། ཅང་ཏེའུ་སོགས་ཀྱི་སྒྲ་རང་སྒྲར་འཁྲོལ་བ། རྒྱ་ཁབ་ཕྱེ་ལྟར་གསོལ་ཏེ་ཕྱིར་འདོན་པ།
དྷཱུ་ཏཱིའི་རྒྱུ་བ་བཀག་པས་གཟའ་འཛིན་མི་འབྱུང་བ་སོགས་ལ་རྒྱ་གར་ནའང་འདི་ལྟ་བུའི་གྲུབ་ཐོབ་དཀོན་ཞེས་འཁོར་ལོ་སྡོམ་པའི་དབང་གསན། ཉང་སྨད་རྒྱན་གོང་གི་གཙུག་ལག་ཁང་དུ་རྗེ་བཙུན་ས་པཎྜི་ཏ་བསྙེན་པར་རྫོགས།
བོད་རྣམས་ཀྱིས་བཞུགས་པར་གསོལ་ཡང་མ་བཞེད་པར་འབུལ་བའི་དངོས་པོ་རྣམས་ཡུལ་སོ་སོའི་དགེ་འདུན་ལ་བཀྱེ། ལོ་ཙཱ་བས་གློ་བོའི་བར་གདན་འདྲེན་དུ་བྱོན་པར་ཕྱག་གིས་མི་ཐེག་

པའི་གསེར་གྱི་གནང་སྦྱིན་མཛད། ཁ་ཆེར་ལོ་བཅུ་གཉིས་བཞུགས་ནས་རྒྱལ་པོ་མུ་སྟེགས་པར་སོང་བ་ནང་པའི་བསྟན་པ་ལ་བཀོད་ཡུལ་དེར་རབ་བྱུང་གི་སྡེ་མང་དུ་བཙུགས། སྔར་བོད་དུ་སློབ་མ་རྣམས་ཀྱིས་དུས་མཆོད་འཛིན་པའི་དུས་མི་ཤེས་པ་འདུག་གསོལ་བས་ནམ་འདས་པའི་དུས་ན་རྫ་སྐུ་རྣམས་གས་འོང་གསུངས།
ཤིང་མོ་བྱའི་ལོ་དགུང་ལོ་དགུ་བཅུ་རྩ་དགུར་ཕེབས་པ་ན་ངོ་མཚར་བའི་ལྟས་དང་བཅས་ཏེ་དགའ་ལྡན་དུ་གཤེགས་སོ།།
༈ བདུན་པ་ཆོས་རྗེ་སངས་རྒྱས་སྟོན་པ་ནི། རྣམ་ཐར་གསོལ་འདེབས་ཚིགས་བཅད་མར་གསལ་ཞིང་རྗེ་ཉིད་ཀྱིས་ཞལ་གྱིས་བཞེས་པ་བཞིན་ཡུལ་དབུས་ཀྱི་སའི་ཆ་ཁྱུང་བཙུན་རྡོ་རྗེ་དཔལ་ཡུམ་གྱི་ཕོ་བྲང་གངས་ཀྱི་རི་བོའི་འདབས་ཞོལ་རྩའི་བསིལ་མ་ཞེས་བྱ་བའི་གྲོང་ཁྱེར་དུ་ཡ་ངལ་དཀར་པོའི་རུས་ལས་ཆད་པའི་གཡུང་དྲུང་གི་སྟོན་པ་ས་ལ་དབང་བ་གསལ་བའི་ཁྲི་ཞེས་བྱ་བ་ནས་བརྒྱུད་པ་རིམ་པར་བོན་གྱི་རིང་ལུགས་ལ་བརྟེན་ནས་གྲུབ་པ་བརྙེས་པ་མང་དུ་བྱུང་བའི་མཐར་དམ་པ་འདི་ཉིད་འཁྲུངས་ལ།
འོན་ཀྱང་བོན་ལ་མི་དགྱེས་པར་ཆོས་འབའ་ཞིག་དོན་དུ་གཉེར་བས་ཡབ་མེས་ཀྱི་སྒྲུབ་ཐབས་གསུམ་ཙམ་ལས་ཆེར་མ་གསན།
དགུང་ལོ་བརྒྱད་དགུ་ལོན་པའི་དུས་འདྲི་ཀློག་སྦྱངས། དགུང་ལོ་བཅུའི་དུས་སུ་མ་གཅིག་སྤྲུལ་སྐུ་ལ་གཅོད་དབང་དང་ཞལ་གདམས་ཆིག་བརྒྱུད་ཞུས། བཅུ་གཅིག་དང་བཅུ་གཉིས་ཀྱི་དུས་སུ་འཁོར་བ་མཐའ་དག་སྡུག་བསྔལ་གྱི་རང་བཞིན་ཅན་དུ་དགོངས་པའི་ངེས་འབྱུང་གི་བསམ་པ་བརྟན་པོས་དགུང་ལོ་བཅུ་གསུམ་པར་བླ་མ་རྩོ་རི་རས་པར་རབ་ཏུ་བྱུང་མཚན་བརྩོན་འགྲུས་སེང་གེར་བཏགས།
སློབ་

དཔོན་སྲེགས་དུམ་པ་རས་པ། བཟང་ཡུལ་བ། ཁྲོ་ཕུ་བ། ས་སྐྱ་པ། སློབ་དཔོན་ཇོ་སྟན་མཁར་སྐྱ་བ་སོགས་ཡོངས་འཛིན་བཅུ་ལྷག་གི་ཞབས་པད་ཉེ་བར་བསྙེན་ཏེ་ཐེག་པ་ཆེ་ཆུང་གི་ཟབ་ཆོས་མང་དུ་གསན། བཅུ་དགུ་པར་མཁན་པོ་ཆོས་རྒྱལ་གྱི་དྲུང་དུ་བསྙེན་པར་རྫོགས།
ཁྱད་པར་བླ་མ་རྔོག་སྟོན་ཞེས་ས་ལོ་དང་ཁྲོ་ལོ་ལ་དག་པ་མི་སྟེར་བ་སྐད་བྱེད་པ་དེ་ལ་ཀུན་ལས་བཏུས་པ་སོགས་ཞུས། ཁོང་མོས་པའི་བླ་མ་སངས་རྒྱས་གཉན་སྟོན་གྱི་དྲུང་དུ་བྱོན་པའི་ཚེ་བླ་མའི་ཞལ་ནས་དེ་རིང་རབ་གྲོང་ནས་སྒོམ་ཆེན་པ་ཞིག་འོང་བར་གདའ་བས་ཨྱོན་དང་ཛ་ལནྡྷ་ར་ཚུན་ཆོད་ནས་ཕྱིའི་རྒྱ་མཚོའི་མཐའ་ཚུན་འགེང་པའི་ཆོས་བདག་ཅིག་ཡིན་པས་ཕྱག་བདར་གྱིས་གསུངས།
མཇལ་བའི་ཚེ་ཁྱོད་ངའི་རྩར་ལོ་གསུམ་གྱི་རིང་མ་ཐོན་པའི་གོང་ལ་ལུང་བསྟན་བྱེད་པའི་བླ་མ་རྔོག་སྟོན་གྲོང་ཨང་གསུངས་པས་མངོན་མཁྱེན་ཐོགས་མེད་དུ་དགོངས། ཁྱོད་འདིར་འོང་བའི་རྒྱུ་ཅི་ཡིན་གསུངས་པར་ཁྱེད་སྒྱུ་ལུས་རྨི་ལམ་འབྱོངས་ཤིང་འོད་གསལ་མངོན་དུ་གྱུར་པའི་ཡི་དམ་གྱི་ཞལ་གཟིགས་ཆོས་སྐྱོང་བྲན་དུ་འཁོལ་ཟེར་བས་འོངས་ལགས་པས་བླ་མ་ཤངས་པའི་གདམས་པ་རྣམས་གནང་འཚལ་ཞུས་པས་རྗེ་བཙུན་ནེ་གུ་མའི་ཐུགས་ཀྱི་ཉིང་ཁུ་ཆོས་དྲུག་གི་དབང་བྱིན་རླབས་མན་ངག་ལུང་རྒྱབ་རྟེན་མཐའ་དག་རྫོགས་པར་གནང་ནས་བརྒྱུད་པ་རིན་ཆེན་སྣ་བདུན་གྱི་ཐ་མ་ཡིན་ནོ་ཞེས་ངོས་འཛིན་མཛད།
འགྲོ་དོན་འཕྲིན་ལས་ཀྱང་རྒྱ་ཆེར་བསྐྱངས་པས་ཤངས་པ་བཀའ་བརྒྱུད་ཀྱི་བསྟན་པའི་སྒྲོན་མེའོ།། ༈བརྒྱད་པ་ཀུན་མཁྱེན་ཆོས་འོད་ནི། བོ་དོང་དུ་ཚར་ཆེན་ཕེབས་རྒྱུའི་དོ་ནུབ་རྗེ་མཁྱེན་བརྩེའི་མནལ་ལམ་དུ་ཀུན་

མཁྱེན་ཆོས་སྐུ་འོད་ཟེར་ཡིན་ཟེར་བའི་བླ་མ་བགྲེས་པོ་སྐུ་ཤ་འབྱོར་བའི་སྐུ་ཆས་ན་བཟའ་ཞབས་ཕྱགས་སོགས་སང་ཉིན་རྗེ་ཉིད་ལ་ཇི་ལྟ་བ་བཞིན་འདུག་གསུངས་པ་ཀུན་མཁྱེན་ཆོས་འོད་ཀྱི་སྐུའི་སྐྱེ་བར་ངེས་ཤེས་རྙེད་པས།
ཡུལ་ཉང་སྟོད་གསེར་སྡིངས་སུ་གདུང་གསུམ་པ་ཡབ་ཀུན་མཁྱེན་གཞོན་ནུ་འོད། ཡུམ་མགར་བཙུན་མ་ཤེས་རབ་རྒྱལ་མཚན་གྱི་སྲས་སུ་གཡའ་མ་རིའི་གཙུག་ལག་ཁང་གི་འདབས་སུ་ཤིང་ཁྱི་སྟོན་འབྲིང་ཉི་མ་སྒྲ་གཅན་གྱིས་ཟིན་པའི་དུས་སྐུ་བལྟམས་མཚན་བདག་མེད་རྡོ་རྗེར་བཏགས།
ཡུམ་གྱི་ལད་མོ་མཛད་པས་ཡི་གེའི་འདྲི་ཀློག་དང་ཁ་ཏོན་རྣམས་ཚེགས་ཆུང་ངུས་མཁྱེན། ཞང་པོ་དང་མཉམ་དུ་གསེར་སྡིངས་སུ་ཆོས་ཞུ་བ་ལ་བྱོན་པའི་ཚེ་རྩེད་མོར་གཡེངས་པས་ངའི་ཆོས་འགོ་དང་ཁྱོད་ཀྱི་རྩད་འགོ་ཚུགས་པ་ཆོས་ལ་མི་གུས་སམ་ཞེས་བཀའ་བཀྱོན་པས་ཆོས་རྣ་བས་ཉན་པ་དང་ཡན་ལག་གིས་རྩེ་བ་མི་འགལ་ཞེས་ཆོས་རྣམས་ཤར་གྱིས་བསྐྱར་བས་ཀུན་ཡ་མཚན་ཞིང་སྔོན་གནས་གསུངས་པས་ཁ་ཆེ་པཎ་ཆེན་གྱི་སྤྲུལ་པར་གྲགས།
བླ་མས་ཀྱང་ཡབ་ཏུ་ཞལ་གྱིས་བཞེས་ནས་དེ་ཕྱིན་ཆད་བསྟན་བཅོས་ཀྱི་མཛད་བྱང་ལ་རྣལ་འབྱོར་གྱི་དབང་ཕྱུག་ཅེས་གསུངས་སྐད།
བཅུ་གསུམ་པ་ལ་གནས་རྙིང་དུ་མཁན་པོ་རིན་ཆེན་པ་ལ་རབ་ཏུ་བྱུང་བའི་མཚན་ཆོས་སྐུ་འོད་ཟེར་དུ་བཏགས་ཤིང་ཉེར་ལྔ་ལ་བསྙེན་པར་རྫོགས། དགུང་ལོ་ལྔ་ནས་བཅུའི་བར་ཡབ་ཀྱི་དྲུང་དུ་གསང་འདུས་དང་བདེ་མཆོག་སོགས་ཟབ་ཆོས་མཐའ་དག་བུམ་པ་གང་བྱོར་གསན།
ཆོས་རྗེ་འཇམ་གསར་པ་ལ་གཤེད་དམར་དུས་འཁོར་ཕར་ཚད། འཇམ་རྒྱལ་ལ་སྨྱུང་གནས། བཟད་རིང་ལས་

མངོན་པ། ས་ལོ་ལ་སྒྲ་ཚད་སྙན་ངག་སྡེབ་སྦྱོར་བདེ་དགྱེས། བི་བྷཱུ་ཏི་ལ་འཕྲེང་བ་སྐོར་གསུམ། སངྒྷ་ཤྲཱི་ལ་ཀ་ཙན། དཔྱལ་ཆོས་བཟང་ལ་དཔྱལ་ལུགས། ལྕེ་མདོ་སྡེ་སེང་གེ་ལ་ཡོ་ག །འཕགས་པ་རིན་པོ་ཆེ།
མཆིམས་ཆེན་པོ། རྫ་ཆུང་མ་སོགས་མཁས་གྲུབ་མང་པོ་བསྟེན་ནས་མདོ་རྒྱུད་ཀྱི་ཆོས་ལ་མཁས་པར་གྱུར་པས་ཀུན་མཁྱེན་དུ་གྲགས། ལྷ་སར་ཇོ་ཤཱཀ་གི་དྲུང་དུ་བྱོན་ནས་བཤད་སྒོམ་གང་བྱས་ན་བཟང་ཞེས་གསོལ་བ་བཏབ་པས་སྟོན་པ་དངོས་སུ་གྱུར་ཏེ།
ཁྱོད་ཀྱིས་དང་པོར་བརྩམས་པ་ནས་ཞེས་སོགས་ཀྱིས་དབུགས་དབྱུང༌། ཧོར་དམག་གི་གནོད་པ་བྱུང་བའི་ཚེ་མང་པོའི་སྲོག་བསྐྱབས། འདོལ་ཆུང་ཆོས་འཁོར་གྱི་དུས་མཁས་པའི་སྙན་གྲགས་ཀྱིས་ཁྱབ།
གསེར་སྡིངས་སུ་བཞུགས་ནས་དབང་ལུང་འཁྲིད་བྱིན་རླབས་རྒྱུད་བཤད་མན་ངག་མདོ་ཕྱོགས་ཀྱི་གཞུང་བཤད་སོགས་གདུལ་བྱའི་རེ་བ་ཡོངས་སུ་བཀང༌། ས་སྐམ་པོ་ལས་ཆུ་འབྱིན་པ་དང་མངོན་པར་མཁྱེན་པ་ཐོགས་མེད་མངའ།
འོད་གསལ་ཁོར་ཡུག་ཏུ་འབྱོངས་པ་སོགས་རྡོ་རྗེའི་རྣལ་འབྱོར་མཆོག་ལས་ནམ་ཡང་མི་གཡོ་བའི་ངང་ནས་གདན་ས་སློབ་དཔོན་འོད་ཟེར་མགོན་ལ་གཏད་དེ་དབེན་གནས་བྱ་བཏང་དུ་དོན་དགུ་པ་ཆུ་འབྲུག་ཧོར་ཟླ་གསུམ་པའི་ཉེར་དགུ་ལ་ནམ་མཁའ་ཟླ་བ་ལྟ་བུ་ལ་ཚོམ་བུ་སོ་གཉིས་འོད་ལྔས་བསྐོར་བ་ཐལ་བྱུང་དུ་གྱེན་ལ་འགྲོ་བ་སོགས་ངོ་མཚར་བའི་ལྟས་དུ་མ་དང་བཅས་ཏེ་དག་པའི་ཞིང་དུ་གཤེགས་སོ།།
༈དགུ་པ་ཀུན་མཁྱེན་བུ་ནི། དཔེ་ཁང་ན་རྒྱ་དཔེ་འདི་འདྲ་ཡོད་ཅེས་དྲི་ཚད་མཛད་པ་རྣམས་ཕལ་ཆེར་འགྲིག་ཅིང༌། ཞ་ལུའི་གདན་སར་ཕེབས་དུས་དབུ་ཞྭ་སེར་པོ་བཞེས་དགོས་ཞུས་པས་འདི་སྔར་ཁྲི་འདིའི་སྟེང་ནས་མང་པོ་ཞིག་གྱོན་ཡོད་

ད་རེས་ས་ཞུ་རང་བྱེད་གསུངས་ཀུན་མཁྱེན་བུའི་དུས་བཞེས་པ་ལ་དགོངས་ཤིང་ཕྱིས་ཀྱི་མཁན་པོ་ལ་དངོས་བརྒྱུད་གང་གི་སྒོ་ནས་བུའི་བསྟན་པ་ལ་འདི་ཉིད་ལས་ལྷག་པ་མ་བྱུང་བ་སོགས་ཀྱིས་ཤེས་ནུས་པས་ཡུལ་ཉང་རོ་སྣ་བཞི་ཞེས་པར་གདུང་རབས་བཅུ་བདུན་པར་སྔགས་རྙིང་མའི་གྲུབ་ཐོབ་རིམ་པར་བྱོན་པའི་བྲག་གི་གདུང་ལས་ཡབ་བླ་མ་བྲག་སྟོན་རྒྱལ་མཚན་དཔལ་བཟང་དང་ཡུམ་སློབ་དཔོན་བསོད་ནམས་འབུམ་གྱི་སྲས་སུ་ཤབ་སྨད་སྒོམ་གནས་དགོན་གསར་དུ་ལྕགས་སྟག་དཔྱིད་ཟླ་འབྲིང་པོ་ནག་པས་ཉ་བའི་ཉེར་བཞི་ལ་སྐུ་འཁྲུངས།
ཆུང་ངུའི་དུས་ཡུམ་གྱིས་ཤེས་རབ་བསྐྱེད་པའི་ཐབས་མང་དུ་མཛད་ཅིང་འཇམ་དབྱངས་ཞལ་གཟིགས། ཐོག་མར་འདའ་ཀ་ཡེ་ཤེས་ལ་འབྱོར་ཀློག་མཛད་པ་སོགས་འདྲི་ཀློག་ལ་ཐོགས་པ་མི་མངའ།
མེས་ཚུལ་ཁྲིམས་བཟང་པོའི་དྲུང་དུ་དགུང་ལོ་དྲུག་ཙམ་ནས་ཆོས་རྣམ་དག་ཡིན་མིན་གྱི་ཤན་འབྱེད་མཛད། བདུན་ལ་ཁྲོ་ཕུ་བ་ཆེན་པོར་སེམས་བསྐྱེད་ཞུས་པས་བྱང་ཆུབ་ཀྱི་སེམས་ཐུགས་རྒྱུད་ལ་འཁྲུངས།
དགུང་ལོ་བརྒྱད་ནས་རིན་པོ་ཆེ་ཁྲོ་ཕུ་བར་བདེ་མཆོག །མེས་ཚུལ་ཁྲིམས་བཟང་པོ་ལ་རྙིང་མ་བཀའ་གཏེར། དགུང་ལོ་བཅོ་བརྒྱད་པར་མཁན་པོ་རིན་ཅེན་སེང་གེ་དཔལ་དང་སློབ་དཔོན་ཚད་མའི་སྐྱེས་བུ་ལ་རབ་ཏུ་བྱུང༌།
མཁན་སློབ་གཉིས་སོགས་མཁས་པ་དུ་མ་བསྟེན་ནས་ཕར་ཕྱིན་གཙོ་བོར་གྱུར་པའི་མདོ་ཕྱོགས་ཀྱི་གཞུང་འགྲེལ་མཐའ་དག་ལ་སྦྱངས་པས་མཁས་པའི་གྲགས་པ་ཐོབ།
དགུང་ལོ་ཉེར་གསུམ་པ་ལ་གཙང་ཚོང་འདུས་མགུར་མོའི་བླ་བྲང་དུ་མཁན་ཆེན་གྲགས་པ་གཞོན་ནུ་དཔལ་བཟང་དང་སློབ་དཔོན་བསོད་ནམས་གྲགས་པའི་དྲུང་དུ་

བསྙེན་པར་རྫོགས། མཁན་སློབ་གཉིས་ལ་འདུལ་བའི་ཆོས་དུ་མ་གསན། ཆོས་དབར་ལ་འཕྲེང་བྲག་ལུང་སོགས་སུ་ཕར་ཕྱིན་དང་མངོན་པ་ཀུན་ལས་བཏུས་སོགས་ཀྱི་བཤད་པ་དང༌། བསྒྲུབ་བྱ་ཁྲི་ཕྲག་ཏུ་ལོངས་པའི་མཁན་སློབ་མཛད།
ཐར་ལོ་ལ་སྒྲ་ཀ་ཙན། དུས་འཁོར། ཀྱེ་རྡོར། བདེ་མཆོག །གཤེད་སྐོར། ཐ་སྙད་རིག་པ་སོགས། བླ་མ་དཔལ་ལྡན་སེང་གེ་ལ་ས་ལུགས་ནས་བརྒྱུད་པའི་གསང་སྔགས་ཀྱི་ཆོས་སྐོར་ཤིན་ཏུ་རྒྱ་ཆེ་བ། ཕ་རྒོད་པ་ལ་གསང་འདུས།
རོང་པ་རྡོ་རྗེ་རྒྱལ་མཚན་ལ་དུས་འཁོར་སློབ་དཔོན་འཕགས་པ་ལ་གསང་འདུས་རིམ་ལྔ་སོགས། བླ་མ་དམ་པ་བསོད་ནམས་རྒྱལ་མཚན་ལ་ཀྱེ་རྡོར་གཙོ་བོར་གྱུར་པའི་མདོ་སྔགས་ཀྱི་ཆོས་དུ་མ་གསན་ཞིང་འཆད་ཉན་མཛད་བཞིན་པའི་མུར་ལྕགས་ཕོ་སྤྲེའུའི་ལོ་དཔལ་ཞ་ལུ་གསེར་བཀང་དུ་ཕེབས་ནས་སྡེ་དགོན་མཐའ་དག་གི་གཙུག་གི་ནོར་བུར་བཀུར་ཞིང་མདོ་ཕྱོགས་ཀྱི་འཆད་ཉན་རྒྱ་ཆེ་བ་དང་སྔགས་ཆོས་ཀྱང་གསུངས་ཤིང༌།
གྲུབ་ཐོབ་ཟེ་དམར་བར་བདེ་མཆོག་དང་གཤེད་སྐོར་སོགས་གསན། ཇོ་བོ་རྗེའི་ཕྱག་ཚ་བཞུགས་པའི་སྤེལ་ཆུང་ཞིག་ཡོད་པ་ལ་གཞི་བྱས་རི་ཕུག་གི་གཙུག་ལག་ཁང་འདུས་སྡེ་དང་བཅས་པ་བཏབ། གསང་སྔགས་ཀྱི་དབང་ལུང་རྒྱུད་བཤད་གཙོ་བོར་གྱུར་པའི་འཆད་ཉན་དང་མདོ་སྔགས་ཀྱི་བསྟན་བཅོས་པོ་ཏི་སུམ་ཅུར་ཉེ་བའི་ཐུགས་རྩོམ་མཛད།
ས་ག་ཟླ་བའི་དུས་ཆེན་ལ་རྒྱུད་སྡེ་བཞིའི་དཀྱིལ་འཁོར་ཞེ་ལྔ་ཙམ་ཞལ་འབྱེད་པ།
ཁྱད་པར་རྣལ་འབྱོར་རྒྱུད་ལ་ཁྲོ་སྤྲོ་སྒོ་བཞིའི་གསོལ་འདེབས། ས་གར་མཆོད་གར་སོགས་ཤིན་ཏུ་ཞིབ་པས་རྡོ་རྗེ་ཐེག་པའི་བསྟན་པའི་སྲོག་འཐུད་པ་ལྟར་གྱུར། བླ་མ་ཆེན་པོ་

བསོད་ནམས་བློ་གྲོས་དང་ཐུགས་སྲས་སེམས་དཔའ་ཆེན་པོ་སོགས་ཆེ་བཙུན་མཁས་གྲུབ་ཀྱི་སློབ་མ་ནམ་མཁའི་སྐར་ཚོགས་ལྟར་གྲངས་ཡས། སྒྲ་ཚད་པ་སོགས་ཞལ་སློབ་རྣམས་ལ་རྒྱལ་བ་གཉིས་པ་གཙོང་ཁ་པ་ཆེན་པོས་རྒྱུད་སྡེ་བཞི་ཕལ་ཆེར་གསན་ནས་དར་བས་མཉམ་མེད་རི་བོ་དགའ་ལྡན་པ་ཞེས་ཤར་ཕྱོགས་རྒྱ་མཚོའི་མཐའི་བར་དུ་ཁྱབ་པའང་འཕྲིན་ལས་ཀྱི་ཆ་ཤས་སུ་སེམས།
རྡོ་རྗེའི་རྣལ་འབྱོར་གྱི་ལམ་ལ་བརྟེན་ནས་སྤངས་རྟོགས་ཀྱི་ཡོན་ཏན་ནི་བསམ་པའི་ར་བ་ལས་བརྒལ་ཞིང་བསྟན་འགྲོའི་དོན་རླབས་པོ་ཆེ་མཛད་བཞིན་པའི་ངང་ནས་ཤིང་འབྲུག་ཧོར་ཟླ་དྲུག་པའི་ཉེར་གཅིག་ལ་དགའ་ལྡན་གྱི་གནས་སུ་བྱམས་པའི་ཐུགས་ཀར་སྐུའི་བཀོད་པ་བསྡུས་སོ།།
༈བཅུ་པ་རྣལ་འབྱོར་གྱི་དབང་ཕྱུག་ཡར་ཀླུངས་པ་ཆེན་པོ་ནི། འདར་དུ་ཞལ་གྱི་གཏོར་ཆེན་དུས་ཚར་ཆེན་གྱི་མནལ་ལམ་དུ་འཇམ་དབྱངས་སྒེག་པའི་ལོ་རྒྱུས་ཀྱིས་ངེས་པར་ནུས་པས་བོད་འདིར་མིའུ་གདུང་དྲུག་ཏུ་གྲགས་པའི་ནང་ཚན་ལྡོང་གི་རིགས་ལས་རྒྱལ་ཚ་ལུང་མང་པོ་ཆོས་ཀྱི་དབང་ཕྱུག་སོགས་དགེ་བའི་བཤེས་གཉེན་རིམ་པར་བྱོན་ནས་དཔལ་ལྡན་ས་སྐྱ་པའི་གདུང་བརྒྱུད་རྣམས་དང་བླ་རེས་སློབ་རེས་སུ་གྱུར་པའི་དཔོན་བརྒྱུད་དུ་ཤིང་ཕོ་སྤྲེའུའི་ལོ་ལ་སྐུ་བལྟམས།ཆུང་ངུའི་དུས་ནས་སྔོན་གྱི་བག་ཆགས་བཟང་པོའི་མཐུ་བརྟས་པས་ཡི་གེ་འདྲི་ཀློག་སོགས་ཚེགས་མེད་པར་མཁྱེན།
ཁུ་སྟོན་སེང་གེ་བཟང་པོའི་དྲུང་དུ་དགེ་བསྙེན་གྱི་སྡོམ་པ་ནོས་མཚན་སེང་གེ་རྒྱལ་མཚན་དུ་གསོལ།
ཀྱེ་རྡོར་གྱི་དཀྱིལ་འཁོར་དུ་སྨིན་པར་མཛད། སྐུ་ན་གཞོན་དུས་གཞུང་ལུགས་ལ་སྦྱངས་ཏེ་

དགུང་ལོ་བཅུའི་ཐོག་བསམ་ཡས་སུ་ཕར་ཕྱིན་གྱི་གྲ་སྐོར་མཛད། Teachersབཅོ་བརྒྱད་པ་ལ་དྭགས་པོའི་མཁར་ཀླུ་བཟང་དུ་དཔལ་ལྡན་བླ་མ་དམ་པ་དང་མཇལ་ནས་མི་ཕྱེད་པའི་དད་པ་ཐོབ།བཅུ་དགུ་པ་ལ་བསྙེན་རྫོགས་ཀྱི་སྡོམ་པ་ཞུས།
འདི་ནས་བཟུང་ཕལ་ཆེར་དྲུང་དུ་ཉེ་བར་བཅར་ནས་གསུང་ངག་རིན་པོ་ཆེ་ལམ་འབྲས་བུ་དང་བཅས་པ་གསེར་ཆོས་བཅུ་གསུམ་ཆོས་སྐྱོང་ཆེ་ཆུང་གི་སྐོར་སོགས་དཔལ་ལྡན་ས་སྐྱ་པའི་ཟབ་ཆོས་མཐའ་དག་བུམ་པ་གང་བྱོའི་ཚུལ་དུ་གསན།
གསུང་ངག་གི་དུས་ཉམས་སྐྱོན་མེད་འབའ་ཞིག་སྐྱེས་པས་བླ་མ་དང་ཆོས་ལ་ཐུགས་ངེས་གཏིང་ནས་འཁྲུངས་པས་སྙན་བརྒྱུད་བཞི་པ་མོས་གུས་གཞོན་ནུའི་བདེ་བ་ལྟ་བུ་དེར་སྣང༌།
བླ་མའི་ཕྱག་དཔེ་འབྲིའདྲི་བ་སོགས་དང་ཆབས་ཅིག་པར་གསུང་རྒྱུན་ཟིན་བྲིས་སུ་མཛད་པའང་པོད་ལོངས་འགའ་ཞིག་མཆིས། མགོན་པོའི་ཐུན་མོང་མིན་པའི་བཀའ་བབས་གསུམ་ལ་གདུང་བརྒྱུད་རིམ་བྱོན། ཡར་ཀླུངས་པ།
བར་སྡིངས་པ་གསུམ་དུ་མཛད་པའི་ཀླུང་ཁུ་དབོན་རྣམས་ས་ལོ་འཇམ་རྡོར་མན་ཆད་ཀྱི་གདུང་བརྒྱུད་ལས་ས་སྐྱ་པའི་དོན་གྱི་བསྟན་པ་འཛིན་པར་གཟུར་གནས་ཤིག་གིས་ལྟས་ན་འགངས་ངེས་པར་ཆེ། དེར་མ་ཟད་མདོ་རྒྱུད་ཀྱི་ཆོས་ཚུལ་རྒྱ་མཚོ་ལྟ་བུ་ལ་གསན་པ་མཛད།
གཞན་ཡང་ཀུན་མཁྱེན་བུ། སེམས་དཔའ་ཆེན་པོ་ཐོགས་མེད་པ། ལོ་ཆེན་བྱང་ཆུབ་རྩེ་མོ། བླ་མ་ཆེན་པོ་བསོད་བློ་བ་སོགས་ཡོངས་འཛིན་བཅུ་ཕྲག་གསུམ་ཙམ་བསྟེན་ནས་ཐོས་བསམ་རྒྱ་ཆེར་མཛད།
ནང་བསྐྱེད་རྫོགས་ཀྱི་རྣལ་འབྱོར་ལ་བརྟན་པ་ཐོབ་པས་ཡི་དམ་གྱི་ལྷ་མང་པོའི་ཞལ་གཟིགས་ཤིང་བྱིན་གྱིས་བརླབས། དམ་ཅན་སྲུང་མ་རྣམས་

བྲན་དུ་འཁོལ་བས་མཐུ་སྟོབས་ནུས་པ་ཕུལ་དུ་ཕྱིན། སྐུའི་དོག་ཆ་སེལ་བ་ལ་མགོན་པོ་ཞལ་གྱི་རྗེས་གནང་ཞུས་ཤིག་པའི་བརྡར་ཆོས་སྐྱོང་ཨཱ་ཙརྻ་ཐོད་འཕྲེང་བཟུང་བར་སྤྲུལ་ནས་ཁྱོད་མི་རུས་ཀྱི་འཕྲེང་བ་འདི་བཟུང་ན་ཁེ་ཆེ་སྟེ་མི་འཛིན་པ་འདུག་ཟེར།
ཞམ་རིང་པར་གཏོགས་པ་ཞིག་གིས་ཀ་ཅ་མང་པོ་ཁྱེར་བ་ན་གཞན་ཞིག་ལ་མོན་པུ་ཏྲ་བབས་ཏེ་ང་མངའ་རིས་ན་ལ་རྩེ་ནས་འོངས་པའི་འབའ་ར་ཡིན། པུ་ར་ཡིན། རྐུན་མ་བསམ་ཡས་འཇའ་དཀར་ན་ཡོད་པ་ལ་ཁྱེད་ཚོ་མགོ་གཏུམས་ནས་སྡོད་དམ་ཟེར་བའི་ཁུངས་སྟོན་པ་སོགས་སྲུང་མ་རྣམས་ཀྱིས་འཕྲིན་ལས་མཐའ་དག་གཡེལ་མེད་དུ་བསྒྲུབ།Disciplesཐུགས་དམ་ཟབ་མོའི་ཁོར་ཡུག་ལ་བཞུགས་པའི་ཐུན་མཚམས་ཚོར་འཕགས་པ་རིན་པོ་ཆེའི་དབོན་བརྒྱུད་སློབ་དཔོན་བློ་གྲོས་རྒྱལ་མཚན།
གསང་ཕུའི་གདན་ས་པ་རིན་ཆེན་རྣམ་རྒྱལ། ཁྱད་པར་ཡབ་འཇམ་དབྱངས་ཆེན་པོའི་རྩ་བའི་བླ་མ་དབོན་རྒྱལ་མཆོག་པ་སོགས་ལ་གསེར་ཆོས་སྙན་བརྒྱུད་ཀྱི་ཟབ་ཆོས་རྒྱ་ཆེར་སྩལ་བས་དེང་སང་གི་བར་དུ་རྗེ་བཙུན་གོང་མའི་བསྟན་པའི་སྲོག་ཏུ་སོང༌།
གཞན་ཡང་གདུལ་བྱ་སོ་སོའི་བློ་དང་འཚམ་པའི་ཆོས་འཁོར་རྒྱ་ཆེར་བསྐོར།
བརྟག་གཉིས་ཀྱི་ཊཱི་ཀ་དང་ཀུན་རིག་གི་དཀྱིལ་འཁོར་སོགས་ཐུགས་རྩོམ་མང་དུ་མཛད། སྐབས་ཤིག་མར་ངོའི་ཚེས་བཅུ་ལ་དྲུང་ཆོས་རྗེ་པའི་དུས་དྲན་གྱི་སྒྲུབ་མཆོད་མཛད་པའི་ཚེ་ཐོ་རེངས་བླ་མའི་རྣལ་འབྱོར་ཚར་གཉིས་བསྒོམས་ནས་ཅུང་ཟད་འོད་གསལ་དུ་སོང་བའི་ངང་དུ་སྲིད་གསུམ་འགྲན་ཟླ་བྲལ་བའི་ཆོས་རྗེ་དེ་ཉིད་བྱོན་ཏེ་འོ་འདི་ཡིན་ཏེ་ཞེས་པ་གསུང་བྱོན་པས་དངོས་སུ་མཇལ་བ་ལས་བརྒྱ་འགྱུར་གྱིས་ལྷག་པའི་

དག་སྣང་དང༌། ཉམས་སད་པ་ན་དད་གདུང་གི་ཡུས་ཀྱིས་བརྣངས་བྱིན་རླབས་ཀྱི་གཟི་བྱིན་འབར་བའི་རྐྱེན་གྱིས་སྔར་ལས་ལྷག་པའི་བདེ་གསལ་མི་རྟོག་པའི་ཏིང་ངེ་འཛིན་ཁྱད་པར་ཅན་ཐུགས་ལ་འཁྲུངས་ཤིང་རིམ་གྱིས་རྟོགས་པའི་ཡོན་ཏན་གོང་ནས་གོང་དུ་འཕེལ་བར་གྱུར།
གསང་བའི་བདག་པོ་མིའི་གཟུགས་ཅན་གྲུབ་ཆེན་ལས་ཀྱི་རྡོ་རྗེས་སྐུ་ཚེ་འདིའི་རྗེས་མ་བདེ་བ་ཅན་གྱི་ཞིང་དུ་འཁྲུངས་པར་ལུང་བསྟན་པ་བཞིན་སྣང་བ་མཐའ་ཡས་ཀྱི་ཉལ་སྒོམ་དང་བདེ་བ་ཅན་གྱི་སྨོན་ལམ་གྱིས་མཚམས་སྦྱར་ནས་དགུང་ལོ་རེ་དགུ་པ་ལྕགས་ཕོ་འབྲུག་གི་ལོ་དབོ་ཟླ་བའི་གནམ་གང་ལ་འོད་དཔག་མེད་ཀྱི་ཐུགས་ཀར་གཤེགས་སོ།།
༈བཅུ་གཅིག་པ་ཕ་རྒོད་བསོད་ནམས་བཟང་པོ་ནི།
ཚར་ཆེན་ཤངས་ཟུར་ཁང་དུ་ཕེབས་དུས་བྲིས་ཐང་དང་གཟིམས་ཁང་སོགས་སྔོན་གནས་རྗེས་དྲན་གྱི་ངོས་འཛིན་མཛད་པར་སྣང༌། བླ་མ་འདི་ཉིད་སྐུ་འཁྲུངས་ནས་ཆུང་ངུའི་དུས་ཐ་མལ་པའི་སྤྱོད་ཚུལ་ཡེ་མི་མཛད་པར་འདྲི་ཀློག་བསླབ་སྦྱངས་སོགས་ལ་བརྩོན་པར་མཛད།
ཡོངས་འཛིན་མང་དུ་བསྟེན་ཏེ་བསྟན་པའི་སྒོར་འཇུག་པ་ནས་མདོ་རྒྱུད་ཀྱི་ཆོས་ཚུལ་དུ་མ་གསན། ཁྱད་པར་སྔོན་གྱི་བག་ཆགས་སད་པས་དཔལ་ལྡན་ཤངས་པ་བཀའ་བརྒྱུད་ཀྱི་བསྟན་པ་ལ་ཐུགས་མོས་པར་བྱུང་ནས་འཇག་ཆེན་ཀུན་དགའ་དཔལ་བཟང་ལ་ཡེ་ཤེས་ཀྱི་མཁའ་འགྲོ་མ་ནི་གུའི་ཐུགས་ཀྱི་ཉིང་ཁུ་ཆོས་དྲུག་གི་སྨིན་བྱེད་སྤྱི་བཀའ་ཟུར་བཀའ་བྱིན་རླབས།
རྩ་བ་ཆོས་དྲུག །སྡོང་པོ་ཕྱག་ཆེན། ཡལ་ག་ལམ་འཁྱེར། མེ་ཏོག་མཁའ་སྤྱོད། འབྲས་བུ་འཆི་མེད་རང་གྲོལ་གྱི་འཁྲིད། རྒྱབ་རྟེན་གྱི་ལུང་སོགས་ཆོས་དྲུག་འཇག་ལུགས་ལ་ཐོས་བསམ་སྒོམ་གསུམ་

སྨིན་པར་མཛད། སྒྱུ་ལུས་འབྱོངས་ཤིང་རྨི་ལམ་ལ་རང་དབང་ཐོབ་པས་དག་པའི་ཞིང་ཁམས་མང་པོར་བགྲོད་ཅིང་དེར་བཞུགས་པའི་འདྲེན་པ་རྣམས་ལ་ཆོས་ཞུ་བ་སོགས་ལམ་རྟགས་ངོ་མཚར་བ་མང་དུ་བྱུང༌། ཤངས་ཟུར་ཁང་དུ་བཞུགས་པས་ཟུར་ཁང་པ་བསོད་ནམས་བཟང་པོར་གྲགས།
མཆོག་སྲེད་རྣམ་སྤྲུལ་རྗེ་བཙུན་ཀུན་སྤངས་ཆེན་པོར་འཇག་ལུགས་ཤངས་ཆོས་སྩལ་བ་སོགས་མཁས་གྲུབ་ཀྱི་སློབ་མ་མང་དུ་བྱུང་ཞིང་ཐོས་བསམ་སྒོམ་གསུམ་གྱིས་ཉིན་མཚན་དུས་འདའ་བ་ཞིག་གོ།
༈བཅུ་གཉིས་པ་རྣལ་འབྱོར་དབང་མོ་ནི།སྟག་ཚང་ལོ་ཙཱ་བ་དང་དཔོན་སློབ་ཏུ་འབྲེལ་བའི་བག་ཆགས་ཀྱིས་ཚར་ཆེན་རིན་པོ་ཆེས་སྒྲ་པ་སྐུ་སྐྱེ་ལ་འཇམ་དཀར་ཞལ་གཟིགས་མའི་རྗེས་གནང་གསན་པ་གནང་ཞིང༌།
རྗེ་བཙུན་མ་འདི་ནི་གཡས་རུའི་སའི་ཆ་བཟའ་ཤིང་གི་ར་བ་སོགས་ཀྱིས་ཁོར་ཡུག་ཏུ་བསྐོར་བའི་ཡུལ་ལྗོངས་ཡིད་དུ་འོང་བའི་ཁང་པར་རྗེ་འདི་ཉིད་ཀྱི་སྐུ་ཞང་གི་རིགས་སུ་བལྟམས་ནས་ཆུང་ངུའི་དུས་གཙུག་ལག་གི་ཡོན་ཏན་འགའ་ལ་བསླབ་སྦྱངས་མཛད།
སྲིད་པའི་བདེ་བ་མཐའ་དག་མེ་འབར་བའི་ཀློང་ལྟར་གཟིགས་པས་བཅོས་མ་མ་ཡིན་པའི་ངེས་འབྱུང་གི་བསམ་པས་ཁྱིམ་ཐབས་ཀྱི་བྱ་བ་དུག་ཅན་གྱི་ཟས་བཞིན་སྤངས་ཏེ་ཤེས་བྱ་ཐམས་ཅད་མཁྱེན་པ་འཇིག་རྟེན་གྱི་མིག་གཅིག་པུ་སྟག་ཚང་ལོ་ཙཱ་བ་ཤེས་རབ་རིན་ཅེན་རྒྱལ་མཚན་དཔལ་བཟང་པོའི་དྲུང་དུ་རབ་ཏུ་བྱུང་ནས་ཚུལ་ཁྲིམས་མིག་གི་འབྲས་བུ་ལྟར་བསྲུང་པས་དགེ་སློང་དབང་མོ་ཞེས་སྙན་པའི་གྲགས་པ་ཕྱོགས་ཀུན་ཏུ་ཁྱབ།དམ་པ་དེ་ཉིད་གཙོ་བོར་གྱུར་པའི་མཁས་གྲུབ་དུ་མ་བསྟེན་ནས་དབང་འཁྲིད་མན་ངག་གི་ཟབ་ཆོས་རྒྱ་ཆེར་གསན།

ནང་རང་བྱུང་རྡོ་རྗེ་ལུས་ཀྱི་དཀྱིལ་འཁོར་དུ་རྩ་ཁམས་རླུང་གསུམ་ཐམས་ཅད་དག་པ་ཡེ་ཤེས་ཀྱི་ལྷ་བདེ་སྟོང་གི་རོལ་པར་འཆར་བ་སོགས་ཡོན་ཏན་ཕུན་སུམ་ཚོགས་པས་མ་དང་མཁའ་འགྲོའི་གཙོ་མོ་མཛད་པ་ཞིག་གོ
།ཞི་བདེའི་པད་འདབ་འཇམ་མཉེན་མལ་སྟན་ལས། །སྲེད་བྲལ་སྣ་ཚོགས་འགྲོ་ཁམས་ཚེར་དོང་དུ། །ཉེར་འཇུག་སྙིང་རྗེའི་ཆ་གང་ཆུ་ཤེལ་དབང༌། །ལྷག་བསམ་རླུང་གིས་གདུལ་བྱའི་མཁའ་ལ་དྲངས། །ཐུགས་བསྐྱེད་ནམ་ཡང་མི་ཡོལ་རླབས་འཕྲེང་གིས།
།གཞན་ཕན་གྲུ་གཟིངས་དལ་མེད་རྟག་གཡེང་བར། །རང་བདེར་གཅིག་ཏུ་གཞོལ་བའི་ཆུ་ལྷ་མོ། །ཁྲེལ་རྒོད་སོ་ཡི་ལྦུ་བ་འཁྲིགས་པ་བཞིན། །འདུས་གསུམ་བགྲོད་དཀའི་འཕྲང་ལས་སྒྲོལ་བའི་ས།
།དྲུག་མནན་རིང་མིན་ཟུང་འཇུག་ཕྱག་རྒྱ་ཆེ། །བརྙེས་ཀྱང་ད་དུང་བསླབ་པའི་ཟོལ་སྦྱོར་གྱིས། །གཞན་འདྲིད་སྒྱུ་ཐབས་འདི་འདྲ་རིགས་སམ་ཅི། །སྣ་ཚོགས་སྤྲུལ་པའི་གསེར་ཞུན་ཉག་ཐག་ལ།
།མཁས་བཙུན་བཟང་གྲུབ་རིན་ཅེན་བརྒྱུས་པའི་རྒྱན། །ལུང་རྟོགས་གོམ་སྟབས་ལྷོད་པོའི་ས་སྲུངས་ལུས། །མངོན་པར་སྤུད་ལས་གླང་པོ་ཕལ་གྱི་མིན། །ཀུན་དགའི་བདེ་བ་བསྐྱེད་ནུས་དྲི་ཞིམ་དང༌། །བཞོན་པའི་བསེར་བུ་ལྷོ་ཕྱོགས་ནགས་ཀྱི་ཀླུང༌།
།ལན་བརྒྱར་མྱུལ་བའི་རེག་བྱས་བསྣུན་པའི་མོད། །གྱེན་དུ་ལྡང་བའི་བ་སྤུའི་རྩེ་མོ་རྩུབ།། ༈བཅུ་གསུམ་པ་སྐུ་ཚེ་འདིའི་རྟོགས་པ་བརྗོད་པ་ལ་གང་དུ་བྱོན་པའི་ཡུལ་ནི།
ཀྱེ་རྡོར་བཤད་རྒྱུད་རྀ་ཀི་ཨ་ར་ལིའི་རྒྱུད་ལས། རྡོ་རྗེ་འཛིན་པ་ཆེན་པོ་འགྲུབ་བྱེད་ས་བཅུ་གསུམ་པ་མངོན་དུ་བྱེད་པ་ལ་འཛམ་གླིང་ཆུང་ངུ་འདི་ས་བཅུ་གསུམ་པ་ཐོབ་བྱེད་ཀྱི་སྐབས་སུ་གསུངས་པས་གླིང་གཞན་ལས་ངོ་མཚར་

བར་བདག་མེད་བསྟོད་པར། སྦས་པའི་རྩ་ལྔ་བདུད་བྲལ་ཆ་དང་བཅས། །སྙིང་གི་དབུས་ཞུགས་གཙུག་ཏོར་མཆོག་ཏུ་ཐིམ། །འཕགས་པའི་ལམ་ལྔ་དྲུག་པ་ཆ་ཡི་དངོས། །རྡོ་རྗེ་འཛིན་པ་བཅུ་གསུམ་སར་ཕྱག་འཚལ། །ཞེས་བྱུང་ཞིང་མཚོ་མ་དྲོས་པའི་འགྲམ་དུ་ཤིང་ཛམྦུ་ཏྲི་ཤའི་འབྲས་བུ་རྫ་མ་ཙམ་པ་ཆུར་ལྷུངས་པའི་སྒྲ་ལས་ཛྃ་ཞེས་བྱུང་བས་གླིང་དང་ཤིང་གཉིས་ཀ་ལ་མིང་དེར་ཆགས་པའི་གླིང་འདི་ལ་ཤར་དུ་རྒྱ་ནག་དང་ཁྲི་བརྟན།
ལྷོར་རྒྱ་གར་དང་ཁ་ཆེ། ནུབ་ཏུ་སྟག་སྡེ་དང་གཟིག་ཡན། བྱང་དུ་ཁྲོམ་དང་གེ་སར། དབུས་སུ་བོད་ཡུལ་གངས་ཀྱི་ར་བ་དང་དགུའོ། །ཞེས་པའི་བོད་ཁ་བ་ཅན་གྱི་ལྗོངས་འདི། བདེ་མཆོག་རྩ་རྒྱུད་ལས།
བོད་ཀྱི་ཡུལ་དང་དེ་བཞིན་དུ། །མཱ་ལ་ཝ་དང་པཱུ་ལི་སོགས། །ཉི་ཤུ་རྩ་བཞིའི་ཡུལ་ཡིན་ནོ། །ཞེས་བདེ་མཆོག་ཏུ་བོད་འདི་སྲུང་འཁོར་གྱི་གནས་བརྒྱད་ཀྱི་ཟླ་ཚད་དང༌། ཀྱེ་རྡོར་དུ་གནས་དང་ས་སྦྱོར་བའི་ས་བཅུ་གཉིས་པར་བཤད་ཅིང༌།
བལ་པོའི་རྒྱལ་པོ་དེ་ཝ་ལྷས་ཁྲི་བཙུན་ལ་གདམས་པར། ང་ཡི་སྙིང་དང་འདྲ་བའི་བུ་མོ་ཁྱོད། །བོད་ཅེས་བྱ་བ་ཁྱད་པར་འཕགས་པའི་ཡུལ། །རི་མཐོ་ས་གཙང་གངས་རི་གཉན་གྱི་མགུལ།
།བསིལ་ལ་མཛེས་པ་ལྷ་གནས་གཞལ་ཡས་ཁང༌། །ངོ་མཚར་རྨད་བྱུང་ཕན་བདེ་འབྱུང་བའི་གཞི། །ཆུ་བོ་བཞི་འབབ་རྩི་ཤིང་ནགས་ཀྱིས་མཛེས། །འབྲུ་སྣ་ལྔ་འཁྲུངས་རིན་ཅེན་སྣ་ཚོགས་འབྱུང༌། །ཞེས་ཕུན་སུམ་ཚོགས་པའི་ཡོན་ཏན་ཁྱད་པར་དུ་འཕགས་པར་བསྟན་ཞིང༌།
ཞིང་ས་དང་ཁང་ས་གཉིས་ཏེ་སའི་དགེ །ཁང་རྡོ་དང་ཆུས་བསྐོར་གྱི་རྡོ་སྟེ་རྡོའི་དགེ །ཞིང་ཆུ་དང་འཐུང་ཆུ་སྟེ་ཆུའི་དགེ །ཁང་ཤིང་དང་འབུད་ཤིང་སྟེ་ཤིང་གི་དགེ
།གམ་

འབྲོག་དང་རྒྱང་འབྲོག་སྟེ་འབྲོག་གི་དགེ་ཞེས་དགེ་བཅུའི་ཡོན་ཏན་ཡོངས་སུ་ཚང་བའི་ཡུལ་ཆེན་པོ་འདི་ཉིད་ལ་བོད་སྐྱོང་བའི་རྒྱལ་པོ་མེས་དབོན་གྱི་དུས་དབུ་རུ་དང་གཡོ་རུ། གཡས་རུ་དང་རུ་ལག་ཅེས་རུ་བཞིར་བཤད་ཅིང༌།
ཚལ་པ་སི་ཏུའི་དེབ་དམར་དུ་ས་ཧོར་མཆོད་ཡོན་གྱི་དུས་གོང་མའི་ལུང་གིས་ཕྱེད་གསལ་ཆེན་མོ་བྱས་སྐབས་ཆུ་མིག་ཁྲི་སྐོར་གྱི་སའི་ཆར་གཏོགས་པས། གསོལ་འདེབས་ལས། དུས་འདིར་མཐོ་རིས་ཕུན་ཚོགས་རྒྱས་པའི་གྲོང༌།
།དཔལ་ལྡན་རྨུ་ཞེས་རབ་གྲགས་བསྟི་གནས་སུ། །རིགས་རུས་མངོན་མཐོའི་སྐལ་བཟང་ཡབ་ཡུམ་གྱི། །སྲས་སུ་དགེ་བར་འཁྲུངས་ལ་གསོལ་བ་འདེབས། །རྗེ་བཙུན་ཡུམ་གྱི་ཡེ་ཤེས་གསལ་སྣང་དུ།
།དཔལ་གྱི་འདབ་རྒྱས་གཏོར་མའི་འཛུམ་དཀར་ལས། །ཨྱོན་སྐུ་བརྙན་ཐུགས་ཀར་ཐིམ་པ་དང༌། །རྒྱལ་བའི་མཆོད་རྟེན་གཟིགས་ལ་གསོལ་བ་འདེབས། །ཞེས་པའི་བྱེ་བྲག་ཡུལ་ནི་རྡོ་རྗེ་གདན་ནས་དཔག་ཚད་བརྒྱ་བགྲོད་པ་ན་གྲུམ་སྟོད་དཔལ་ལྡན་ས་སྐྱ།
དེ་ལས་ཧ་ཅང་གིས་མི་རིང་བ་མུ་ཀུ་ཏ་ཞེས་བོད་སྐད་དུ་རྣམ་པར་གྲོལ་བ་སྟེ་ཚེ་གཅིག་ལ་གྲོལ་ལམ་རྙེད་པའི་གདམས་པ་གསུང་ངག་རིན་པོ་ཆེ་བོད་འདིར་ཐོག་མར་བྱུང་བའི་གནས་དང་འདབས་ཆགས་པ།
འཕགས་པ་དོན་ཡོད་ཞགས་པའི་སྐུ་རང་བྱོན་བཞུགས་པའི་སའི་ཆ། བ་ད་རའི་གླིང་བགྲོད་ཀྱི་རྟོགས་པ་བརྗོད་པའི་ཡལ་འདབ་ཏུ། རྩེ་མོ་ཤིན་ཏུ་མཐོ་བ་ཡི། །ཤེལ་གྱི་ས་གཞི་མདུན་དུ་མཐོང༌།
།བྱ་རྣམས་ཀྱིས་ཀྱང་བགྲོད་དཀའ་བ། །འཇམ་པའི་བྲག་ནི་གཅིག་པུ་དེར། །ཞེས་ཤིན་ཏུ་མཐོ་བའི་བྲག་རི་དང་སྤང་ལྗོངས་གངས་ཀྱི་རྡུལ་མང་ཡོངས་སུ་བརྩེགས་པ་ལས་སྙན་པའི་སྒྲ་ལྷུང་ལྷུང་དུ་སྒྲོག་པའི་ཆུའི་ལྷ་མོ་དབུ་བའི་དོ་ཤལ་དཀར་པོ་རིང་དུ་འཕྱང་

བའི་རྒྱུན་མི་ཆད་པར་འབབ་པ། ནེའུ་གསིང་གི་ངོས་སུ་བྱ་སྣ་ཚོགས་སྐད་སྙན་སྒྲོག་ཅིང་རི་དགས་རྣམས་བག་ཕེབས་པར་རྒྱུ་བ། འཁྲུངས་རབས་སོ་བཞི་པ་ལས། དེ་ནས་ཨནྡ་རྙིལ་གྱི་འོད་ལྟར་སྔོ། །ཉི་མའི་འོད་ཀྱིས་གནམ་སྔོན་བཞུ་བ་བཞིན།
།ཁོ་ར་ཁོར་ཡུག་མཚོ་འགྲམ་ལྟར་མི་མངོན། །གཏིང་དཔག་དཀའ་བའི་མཚོ་འཇིང་ནང་དུ་ཞུགས། །ཞེས་གནམ་སྔོན་ཞུན་མ་ལྟ་བུའི་ལྕགས་ཀྱི་ཆུ་ཀླུང་ཆེན་པོ་འབབ་པའི་འགྲམ་དང་ཉེ་བ།
རབ་གསལ་གྱི་རྟོགས་བརྗོད་ལས། གསེར་གྱི་བ་གམ་གཞལ་ཡས་ཁང༌། །ཁང་པས་བསྐོར་བའི་གྲོང་ཁྱེར་ནི། །འོད་ལྡན་ཞེས་བྱ་བསོད་ནམས་ནས། །འོད་ལྡན་མཐོ་རིས་ལྟ་བུ་ཡོད། །ཅེས་འཆི་མེད་ཀྱི་གནས་ས་ལ་འཕོས་པ་ལྟ་བུའི་གྲོང་ཁྱེར་གྱི་ཁོ་ར་ཁོར་ཡུག་ཡིད་དུ་འོང་བའི་མཐའ་སྐོར་ཀུན་ཏུ་སྤྲིན་བཞོན་གྱི་རྟོགས་བརྗོད་ལས།
བུང་བའི་ན་ཆུང་རྣམ་སྤྲུལ་ལོངས་སྤྱོད་ལྡན། །སྦྲང་རྩིས་མྱོས་ཤིང་རྣམ་པར་འབྱམས་དུས་དེར།
།མེ་ཏོག་རབ་རྒྱས་འཁྲི་ཤིང་ཚལ་གྱི་གཞིར། །རིག་འཛིན་རྒྱལ་པོའི་སྲས་ནི་རྣམ་པར་རྒྱུ། །ཞེས་ཁ་དོག་སྣ་ཚོགས་མངོན་པར་བཀྲ་ཞིང་དྲི་ངད་བཟང་པོ་འཐུལ་བའི་ཟེའུ་འབྲུ་ལ་བུང་བ་རྣམས་ཆགས་པའི་གླུ་ལེན་ཅིང་འབྲས་བུ་ཅན་སོགས་ཡལ་ག་ལོ་མ་མེ་ཏོག་ཀུན་ནས་དུད་པའི་ལྗོན་ཤིང་གི་འཕྲེང་བ་ཚར་དུ་དངར་བ།
སྤང་ལྗོངས་མར་གད་ཞུན་མ་བརྡལ་བ་ལྟ་བུ་དུད་འགྲོ་རྣམས་དལ་བུར་རྒྱུ་བས་འཚོ་ཞིང༌།
འབྲུ་སྣ་ཚོགས་ཡོངས་སུ་སྨིན་པའི་སྙེ་མའི་ཚོགས་མགོ་བོ་ཅུང་ཟད་དུད་པ། ཀླུ་ཀུན་ཏུ་དགའ་བའི་ཟློས་གར་དུ། ཧ་རི་ཙན་དན་གྱིས་བྱུགས་ལུས་ཅན་ལྷ་ཡི་མེ་ཏོག་འཕྲེང་བ་རབ་ཏུ་འཛིན།
།ནོར་བུའི་རྒྱན་གྱི་འོད་དག་རེག་པས་དངས་ཤིང་བཀྲ་བར་བྱ་བའི་གོས་དང་ལྡན།

།གྲུབ་པའི་སྐྱེ་བོ་དག་དང་ལྷན་ཅིག་སྤེལ་བར་གྱུར་པའི་རིག་འཛིན་འདི་དག་རྣམས། །ཙན་དན་གྲིབ་བསིལ་དག་ལ་དགའ་མའི་འཐུང་ལྷག་ཏུ་གྱུར་ཆང་དག་འཐུང་བར་བྱེད། །ཅེས་སྐྱེ་བོ་རྣམས་གོས་རྒྱན་བཟང་པོ་དང་ཆང་གིས་མྱོས་པས་གླུ་གར་རྩེད་འཇོ་ཇི་སྙེད་བྱེད་ལ།
དེ་ཡང་མདོ་རྒྱ་ཆེར་རོལ་པ་ལས། དགེ་སློང་དེ་ལྟར་བྱང་ཆུབ་སེམས་དཔའ་དགའ་ལྡན་གྱི་གནས་དམ་པ་ན་འདུག་པ་ནི་རྣམ་པར་ལྟ་བ་ཆེན་པོ་བཞི་ལ་རྣམ་པར་བལྟ་སྟེ།
བཞི་གང་ཞེ་ན་འདི་ལྟ་སྟེ། དུས་ལ་རྣམ་པར་ལྟ་བ་དང༌། གླིང་ལ་རྣམ་པར་ལྟ་བ་དང༌། ཡུལ་ལ་རྣམ་པར་ལྟ་བ་དང༌། རིགས་ལ་རྣམ་པར་ལྟ་བའོ་ཞེས་པའི་རིགས་ལ་ལྟ་ཚུལ། མཁའ་འགྲོ་རྒྱ་མཚོ་ལས།
འཛམ་བུའི་གླིང་ནི་ཆུང་ངུ་འདིར། །བདག་ནི་ཤཱཀྱའི་རིགས་རྗེས་འགྲོ། །ཞེས་ཉི་མའི་གཉེན་གྱི་བརྒྱུད་རྒྱལ་པོ་ཟས་གཙང་མའི་རིག་ཕུན་སུམ་ཚོགས་པ་ལ་གཟིགས་པ་ལྟར་དམ་པ་འདི་ཉིད་ཀྱི་རིགས་ནི་བོད་འདིར་རུས་ཆེན་བཞིར་གྱེས་པའི་ནང་ཚན་རྨུ་ལྡོང་སྟོད་མི་ཉག་སྟེ་བཞི་ལས་ལྡོང་གི་རིགས་སུ་གཏོགས་པ།
དེ་ཡང་ཡིག་ཚང་མཁས་པ་དགའ་བྱེད་ལས། །འགྲོ་བའི་གཙུག་རྒྱན་དཔལ་ལྡན་ས་སྐྱ་པས། །ཆོལ་ཁ་གསུམ་ལ་ཁ་ལོ་སྒྱུར་བའི་དུས།
།དེ་ཡི་འཕྲིན་ལས་སྒྲུབ་པའི་དཔོན་ཆེན་དང༌། །སློབ་དཔོན་དགེ་བཤེས་བློན་ཆེན་རིམ་པ་རྣམས། །མཁས་མཆོག་སྟོབས་ལྡན་གྲངས་ལས་འདས་མོད་ཀྱི། །ཐོག་མར་ལུས་པོ་ཆེ་ཡི་མི་གསུམ་པོ།
།གྲུམ་པ་ས་སྐྱའི་དཔོན་ཆེན་ཤཱཀ་བཟང་དང༌། །ཤར་སྨད་བཙོང་ཁའི་དགེ་བཤེས་རིན་བརྩོན་དང༌། །མདོ་སྟོད་གོན་གྱོའི་ཧོར་ཆེ་སྟོན་ཚུལ་ཡིན། །དེ་གསུམ་ནང་ནས་རིགས་མཐོ་བློ་གཙང་བ། །དགེ་བཤེས་ཆེན་པོ་ནས་བརྒྱུད་དེང་

སང་བར། །བླ་མའི་ཞབས་ཏོག་དབུས་གཙང་བྱ་བ་དང༌། །བཀུར་སྐྱོང་ཕྱོགས་ལ་བློ་གྲོས་སྤྱན་ལྡན་ཞིང༌། །མི་མཐུན་དཔུང་འཇོམས་མ་སངས་བཀའ་བབས་ཞེས། །སྙན་པའི་གྲགས་པ་ཕྱོགས་སུ་ཀུན་ཁྱབ་པས། །བློན་ཆེན་འདི་པའི་བྱོན་ཚུལ་འདི་ལྟར་རོ།
།དེའང་འདི་ལྟར་ཐོས་ཏེ། སྔོན་བོད་དུ་ཆོས་སྐྱོང་བའི་རྒྱལ་པོ་ཁྲི་སྲོང་ལྡེ་བཙན་དང༌། དེའི་སྲས་བཞི་པ་ཁྲི་ལྡེ་སྲོང་བཙན་རྒྱལ་པོའི་སྐུ་རིང་ལ་མཐའ་དམག་འགགས་པའི་བོད་ཡུལ་གྱི་ཕྱོགས་བཞིར་སྒོ་བསྲུང་མ་བསྐོས།
ཁྱད་པར་བོད་དམག་ཁྲི་དམག་མང་པོ་ཁྱེར་ནས་བྷ་ཏ་ཧོར་གྱི་སྒོམ་གྲ་བཅོམ། གཡུལ་རྒྱལ་སྣང་སྤྱད་ནས་ཕྱིར་བྱོན་དུས་དེ་ཕྱོགས་ཀྱི་སྒོ་སྲུང་བ་ལ་བོད་དམག་སླེབས་ནས་རྐྱེན་བཏུས་པའི་དཔའ་བོ་མི་དགུ།
དམག་བརྒྱ་ཕྲག་དགུ་དང་བཅས་པ་ཧོར་བོད་ཀྱི་སོ་མཚམས་སུ་བཞག །དེ་དུས་ཁོང་རྣམས་ཀྱིས་ངེད་རྣམས་ཇི་ཙམ་ལ་ལོག་ཡོང་རྒྱུ་ཡིན་ཟེར་བ་ཞུས་པས་རྒྱལ་པོའི་ལུང་གིས་ངེད་ཀྱི་བཀའ་མ་བྱུང་བར་ལྡོག་ཏུ་མེད་གསུངས་པས།
དེ་ཕྱིན་ནས་དཔའ་བོ་མི་དགུ་པོའི་རུས་མིང་བཀའ་མ་ལོག་ཟེར་བར་ཆགས་ཏེ། དེར་ཡུནརིང་པས་བཀའ་མ་ལོག་གི་བོད་འབྲོག་སྡེ་ཚན་མང་པོ་ཡོད་དོ།
།སེ་ཆེན་རྒྱལ་པོའི་བློན་ཆེན་སཾ་གྷ་ཆིང་སང་ཟེར་བ་དེ་ཡང་རུས་པ་བཀའ་མ་ལོག་ཚང་ཡིན་ཟེར་བར་འདུག །དེ་རྣམས་ཀྱི་ཆེ་བརྒྱུད་ལས་ཆད་པ་ཤར་བཙོང་ཁ་མཚོ་སྔོན་གྱི་མཐིལ་ན་སྐད་གསར་པ་བྱ་བ་དང༌།
ཇག་རོང་པས། ཀུ་ཀུ་མེད་བྱ་བ་ཡུལ་ཁམས་ཆེན་པོ་གསུམ་གྱི་བདག་པོ་ཡེ་བཟང་རིང་མོའི་སྲས་ཆེ་བ་སྐྱ་མིང་དབོན་པོ་རིན་ཆེན་རྒྱལ་མཚན་བྱ་བ་བློ་གསལ་ཞིང་སྐྱེ་མཆེད་དངས་པ་ཞིག་བྱུང་བ་དེ་ཉིད་གཞོན་

ནུ་ནས་དཀར་པོའི་ཆོས་ལ་མོས་པ་ཞིག་ཡོད་པས། ཡུལ་ཁམས་རྣམས་མཆེད་ཟླ་ཀུན་འཛིན་དུ་བཅུག་ནས། གཙང་ས་སྐྱ་བླ་མའི་སྙན་གྲགས་ཚོར། མོས་གུས་ཆུག་སྟེ་ཞབས་ལ་གཏུག་པར་འདོད་ནས་ཡར་བྱོན་པས་མདོ་སྟོད་ཀྱི་ཧོར་ཚེ་སྟོན་ཚུལ་ཡང་ཆོས་དོན་དུ་གཉེར་བ་ལ་དེར་མ་བརྟེན་ས་སྐྱར་ཆས་པ་དང་ཁོང་རྣམ་གཉིས་བྱ་བ་ལུང་པར་མཇལ།
མདོ་སྟོད་སྨད་ཀྱི་ཕྱོགས་སྲེད་དང་སྐུ་ཚེ་སྔོན་མའི་འབྲེལ་ཤུགས་ཀྱི་སྤུན་ཕུ་ནུ་ལྟར་ཐུགས་ཤིན་ཏུ་མཐུན་པར་བྱུང་ནས་དེའི་དབྱར་གྱ་མ་འབྲོང་དུ་དགོན་པར་བསྡད།
སྟོན་དེ་འགྲོ་མགོན་ཆོས་རྒྱལ་འཕགས་པ་གོང་ནས་ཡར་ཕེབས་དུས་འབྲོང་ངུ་དགོན་པ་བས་གདན་དྲངས་བསྙེན་བཀུར་ཞུས། དེ་ཐོག་ཏུ་ཁོང་རྣམ་གཉིས་པས་ཀྱང་རབ་བྱུང་ཞུས་དབོན་པོའི་མཚན་རིན་ཅེན་བརྩོན་འགྲུས་བྱ་བར་བཏགས།
བདག་བསླབ་གཉེར་མཐར་ཕྱིན་པ་ཞིག་བྱེད་འདོད་པས་རྗེས་སུ་བཟུང་དུ་གསོལ་ཞུས་པས། དེ་བཞིན་ལེགས།
སློབ་དཔོན་ཤར་པ་ཡེ་ཤེས་ཀྱིས་བསླབ་གཉེར་གྱི་མགོན་གྱིས་ལ་དགེ་བཤེས་ཆེན་པོ་ཞིག་མགྱོགས་པར་ཡོང་བར་བྱེད་དོ་གསུངས་པས་དགེ་བཤེས་ལ་སྔ་བ་རིན་ཅེན་བརྩོན་འགྲུས་བྱ་བའང་དེ་དུས་ནས་བྱུང་བར་གདའོ།
།དེར་གཉིས་ཀས་ཕྱགས་ཕྱིར་བྱོན་ས་སྐྱར་ཕེབས་བསླབ་གཉེར་མཛད་པས་ཤེས་རབ་དང་ཐུགས་རུས་ཆེ་བའི་ཚད་ཐུབ་པར་བྱུང༌། རིང་པོར་མ་ལོན་པར་ས་སྐྱའི་དགེ་བཤེས་རྣམས་ཀྱི་ནང་ནས་མཁས་གྲགས་ཐོན་པར་བྱུང༌།
བར་སྐབས་ནས་བླ་མ་འཕགས་པའི་ཕྱགས་ཕྱི་ཞབས་ཏོག་མཐིལ་བཞུགས་ཡུན་རིང་མཛད་བྱ་བའི་ལྗིད་ཁུར་ཆེན་པོ་མང་དུ་བཀལ། དེ་མཚམས་ས་འབྲི་འཁྲུག་པའི་འགོ་ཚུགས་གོང་དུ་ཁྲིམས་ཀྱི་གཏུག་བཤེར་ལ་ཕྱོགས་ཕྱོགས་ནས་མི་དྲག་པ་འགྲོ་དགོས་པ་བྱུང་དུས་དཔོན་

ཆེན་ཤཱཀྱ་བཟང་པོ་དང༌། དགེ་བཤེས་རིན་ཅེན་བརྩོན་འགྲུས། རིན་པོ་ཆེ་སྟོན་ཚུལ་གསུམ་པོས་བླ་མ་དང་བསྟན་པ་གདན་ས་ཆེན་མོའི་ཕྱིས་ལ་བསམས་ཏེ་བློས་བླངས་ནས་བྱོན། ཁྲིམས་ལུགས་སུ་སོང་བས་ཚལ་གུང་ཐང་ནས་ཕོ་བྲང་ཤངས་མཐོའི་བར་ལ་ཨན་ཁུར་ནས་རྐང་ཐང་ལ་བྱོན།
གོང་དུ་ཐུག་བཤེར་ལེགས། ས་སྐྱ་པའི་བྱ་བ་རྣམས་གང་འདོད་ལེགས་པར་གྲུབ་ནས་ཡར་འཁོར་བའི་དུས་ཁོང་རྣམས་ས་སྐྱ་པ་ལ་ཡུས་ཆེ་བའི་མི་གསུམ་དུ་གྲགས་པ་བྱུང་ཞིང་ཆེན་པོར་གྱུར།
སྤྱི་སྒོས་སུ་བླ་མའི་གནང་སྦྱིན། བརྒྱ་སྟོང་སོ་སོས་བྱ་དགའ་ཆེན་པོ་བྱས། ཁྱད་པར་དགེ་བཤེས་ཆེན་པོ་ལ་ཇ་རིན་དུ་ས་སྐྱའི་དྲུག་ཕྱ་མའི་འདབ་སྒོ་དང་ཚོང་འདུས་ཁང་ལེབ་ཀྱི་མགོ་བྱས་གྲང་ཁང་གར།
ཕུལ་གྱོག་གཞིས་ཀ་རྣམས་གཙང་མར་གནང༌། སྐྱ་བཙུན་ཐམས་ཅད་ཀྱིས་བཀུར་སྟི་ཞབས་ཏོག་ཆེ་བར་བྱུང༌། དེ་སྐབས་སུ་མཆེད་གྲོགས་སྟོན་ཚུལ་བའི་གྲོས་ལ་བསླབ་གཉེར་གྱིས་དཀའ་སྤྱད་བཤེས་གཉེན་གྱི་སྙན་གྲགས་ཐོབ།
ས་སྐྱ་པ་གསང་སྔགས་ཟབ་མོའི་བདག་པོ་ཡིན་པས་ད་ཡང་གསང་སྔགས་དང་མཐུན་པར་མཛད་ན་སྐུ་ཁམས་ཀྱི་འཚོ་སྐྱོང་དུའང་འགྱུར། མ་འོངས་པའི་དུས་སུའང་བུ་སློབ་རྗེས་འཛིན་སོགས་ཁྱད་ཆེ་བར་ཡོང་ཟེར་བ་ལ་གསན་ནས།
ཉང་སྟོད་བྱེ་མདའ་བའི་མ་གཅིག་མཁའ་འགྲོ་འབུམ་མངོན་ཆུང་ངུའི་གྱོག་གཞིས་ཀར་བཞག་ཕྱག་རྒྱར་བསྟེན་པ་ལ་སྲས་གསུམ་བྱུང་བའི་ཆེ་བ་བན་རྒན་བློ་གྲོས་རིན་ཅེན།
བར་པ་དྷརྨ་དཀོན་ཅོག །ཆུང་བ་དབོན་ཀུན་དགའ་རྡོ་རྗེ་རྣམས་བྱུང༌། བར་པ་འདི་འགྲོ་མགོན་ཕྱག་ནའི་སྲས་དྷརྨ་པཱ་ལ་རཀྵི་ཏ་དང་ལོ་ཟླ་ཞག་

དུས་མཉམ་དུ་འཁྲུངས་པ་ནས་མཚན་འདི་ཆོས་རྒྱལ་འཕགས་པས་བཏགས་པར་ཡང་བྱེད་དོ། །དེའི་དུས་ན་ཧོར་རྒྱལ་བུ་ཆོས་དཔལ་བོད་འཆོས་ལ་བྱོན་པའི་བསུ་སྐྱེལ་ཞབས་ཏོག་ལ་དགེ་བཤེས་ཆེན་པོ་དེ་པས་འབད་རྩོལ་བསྐྱེད་པས་ཉི་མ་ནུབ་ཕྱོགས་ཀྱི་བྱ་བ་རྣམས་ལེགས་པར་གྲུབ་ནས་ཕྱིར་འབྱོན་དུས་སོག་པ་མདོ་བར་སྐྱེལ་ཐུང་ལ་བྱོན་པར་རྒྱལ་པོ་མཉེས་ནས་བྱང་རེ་ཐག་ཕྱིར་འཐེན་གང་འདུག
།རིན་ཅེན་བརྩོན་འགྲུས་མི་བརྒྱུད་དང་བཅས་པ་ཤེས་སུ་ཆུག་ཅིང༌།
ཁྱོད་ཀྱིས་ཤེ་མོང་འདབས་པ་བཞིན་བུ་ཚ་བོ་རྣམས་ཀྱིས་ཀྱང་གོང་མ་ཡོན་མཆོད་ལ་ཤེ་མོང་འདབས་ཆུག་ཟེར་བའི་ལི་ཇི་བཟང་པོ་གནང༌། དེ་ནས་དགེ་བཤེས་ཆེན་པོ་ས་སྐྱའི་ཚོང་འདུས་ཁང་ལེབ་ཏུ་བདེ་བར་གཤེགས་རྟིང་སྲས་ཆེ་བ་བན་རྒན་ལ་ཡབ་ཀྱི་རྗེས་སུ་ཞུགས་ནས་ཁྲིམས་གཉིས་ཀྱི་བྱ་བ་དང་ས་སྐྱའི་ཞབས་ཏོག
།ནང་སོའི་མཐིལ་ལེན། དངོས་སུ་བླ་མ་བདག་ཉིད་ཆེན་པོའི་ཞབས་ལ་གཏུགས་ཤེ་མོང་འདབས་པར་ཏའི་ཏུའི་ཕོ་བྲང་དུ་བྱོན་ནས་བླ་མའི་སྐུ་དྲིན་ལ་ཨོལ་ཇོ་ཐུ་རྒྱལ་པོས་ལྷ་རྒོད་མདུང་རྩེ་ཡན་དང་ར་གཡུ་མཚོ་མན་འདི་བློ་གྲོས་རིན་ཅེན་མི་བརྒྱུད་དང་བཅས་པ་ཤེས་སུ་ཆུག་གསུང་བའི་འཇའ་ས་གཙང་མ་གནང༌།
གཅུང་གཉིས་པོ་ཉེ་རིང་མེད་པར་བསྐྱངས། གཅེན་ལ་བྱང་གི་ཁྲི་དཔོན་དང་གཅུང་ལ་དུ་དབེན་ཤའི་ལས་ཀ་ཞུས་ནས་བསྐོས། དྷརྨ་དཀོན་ཅོག་གི་གཞི་བ་ལ་མ་གཅིག་མཁའ་འགྲོ་འབུམ་གྱི་ཞལ་ཏ་མ་གཅིག་དང༌།
དཔོན་ཀུན་རྡོར་ལ་མ་གཅིག་འོད་འབུམ་གྱི་ཚ་མོ་ཞིག་བླངས་པ་གཉིས་ཀ་ལ་སྲས་མ་བྱུང༌། བན་རྒན་པས་ཞལ་ཏ་མཛད་ཞལ་ཏ་བ་རེ་རེ་འོག་ཏུ་བཞག་པ་ལ་ཁྲི་དཔོན་དྷརྨ་དཀོན་ཅོག་ལ་སྲས་ཁྲི་དཔོན་ཆོས་རྒྱལ་

དང་དཔོན་ཆེན་རྒྱལ་བ་བཟང་པོ་བྱུང༌། དུ་དབེན་ཤ་ཀུན་དགའ་རྡོ་རྗེ་ལ་སྲས་ཁྲི་དཔོན་དཀོན་ཅོག་རྒྱལ་མཚན་བྱུང༌། ཁྲི་དཔོན་རྒྱལ་གྱིས་ཡབ་ཀྱི་ཤུལ་དུ་བྱ་རུའི་ཁྲི་དཔོན་ཐོག་གཅིག་བྱས་སྐུ་གཤེགས།
སྲས་མེད་པས་དཀོན་ཅོག་རྒྱལ་མཚན་ཁྲི་དཔོན་ལ་བསྐོས། བླ་ཆེན་ཀུན་བློའི་ཕྱགས་ཕྱིར་གོང་མ་བྱོན་ཡན་ཕེབས་ཇོ་མོ་སྲེག་ཤིང་དཔོན་མོ་བླངས་ནས་མཐོང་སྨོན་ས་ཆ། ལྷ་ཁང༌། སྤང་གྲོང་གི་ཁ་འཛིན་བྱེད་དུས་སྲས་བཞི་བྱུང་བའི་ཆེ་བ་དབོན་པོ་དཀོན་ཅོག་འོད་ཟེར་དང་དཀོན་ཅོག་རིན་ཅེན།
མཁན་པོ་བསོད་ནམས་བློ་གྲོས། ཆུང་བ་རྒོད་པོ་རིན་ཆེན་རྣམས་བྱུང་ངོ༌། །གཅུང་པོ་འདི་མ་སངས་ཀྱི་སྤྲུལ་པ་ཡིན་པའི་རྒྱུ་མཚན་ནི།
འདིའི་སྐབས་སུ་དཔོན་ཆེན་རྒྱལ་བ་བཟང་པོ་པ་དེ་ཉིད་འབྲོག་ཁྲི་སྐོར་གྱི་རུ་ཐོག་མཚོ་མོ་རུ་ཁྱུང་གིས་བསྐོར་བ་སྒར་ཆེན་བཞུགས་དུས་ཆིབས་གར་བ་སྟོན་ཆེན་བྱ་བ་ཞིག་བོར་ནས་ལྷ་འདྲེ་མི་གསུམ་ལ་བཅའ་ཧུ་བཀྲམ་རྩད་གཅོད་པ་ཕྱོགས་བཞིར་བཏང་བས།
ཤར་ཕྱོགས་པའི་མི་གཉིས་ཀྱིས་ཁ་བ་སྐྱ་སིབ་བབས་པའི་སྟེང་ལ་རྟ་རྗེས་འདུག་པ་མཐར་དེད་པས་ཤར་སོག་ལ་སྐྱ་མོའི་ཞོལ་ན་སྒར་ཆེན་ཞིག་འདུག་པ་དེ་ཁྲོད་ན་ཆིབས་པ་ཡང་འདུག་ནས་མགྲོན་གཉེར་ལ་རྒྱུ་མཚན་བསྙད་སྒར་འདི་སུའི་ཡིན་དྲིས་པས་སྒར་འདི་མ་སངས་ཀྱི་སྒར་ཡིན།
གེ་སར་དང་སྒུ་ལྡི་ལ་སོགས་ཡོད་ཟེར་གུར་ནང་དུ་ཁྲིད་་སྒུ་ལྡི་ཡིན་ཟེར་བ་དེ་ན་རེ།
ངེད་ཀྱིས་ཁ་སིང་ནས་བྱང་སྟོང་ས་ལ་ཡོངས་དཔོན་ཆེན་པ་དང་མཇལ་རྩིས་ལ་མ་ཕྲད། ད་བཟོད་ཁྱེད་ཀྱི་དཔོན་པོ་ཞིག་ཡོད་པ་དེ་དང་ཡང་ཡང་ཕྲད་ཟེར་བ་གྱིས་ལ། རྟ་དང་མདའ་རྒོད་སྒྲོ་མ་འདི་ཕུལ་ཟེར་ནས་ཁྱེར་ཡོངས།
དབོན་

ཆེན་པ་ལ་ཕུལ་དེ་རྟིང་དཔོན་པོ་རྒོད་པོ་རིན་ཅེན་པ་འཁྲུངས་སོ། །དཔོན་ཆེན་རྒྱལ་བ་བཟང་པོ་པ་དེ་ཉིད་ཏི་ཤྲཱི་ཀུན་རྒྱལ་བའི་ཞབས་ལ་གཏུགས་གོང་ལ་ཕྱགས་ཕྱིར་བྱོན། བླ་མའི་སྐུ་དྲིན་དང་ཁྲིམས་ཀྱི་བྱ་བ་ལ་མཁས་པས་སྔོན་མ་དཔོན་ཆེན་ཤྲཱི་མིང་དང་དེ་རྟིང་དབུས་གཙང་དཔོན་ཆེན་སྔོན་མ་ཐོག་མར་ཕེབས་དུས་བན་རྒན་པས་ཞལ་ཏ་མཛད།
ཇོ་མོར་བླ་མ་མུས་ཆེན་པའི་དཔོན་མོ་དང༌། དཔོན་མོ་ཇོ་མོ་རིམ་པར་བླངས་ནའང་སྲས་མ་བྱུང་བ་ཞལ་ཏ་མ་འབུམ་རྒྱན་བྱ་བ་ལ་སྲས་གྲགས་པ་རྒྱལ་མཚན་པ་བྱུང་ཞིང༌།
རྟིང་མ་ཟུར་སྲས་དཔོན་པོ་ཧོར་ཚ་བ་བྱ་བ་ཞིག་ཀྱང་བྱུང༌། དཔོན་ཆེན་པས་དབོན་པོ་དཀོན་ཅོག་འོད་ཟེར་བྱང་ཁྲིད་དཔོན་ལ་བསྐོས།
སྲས་པོ་གྲགས་པ་རྒྱལ་མཚན་པ་ས་སྐྱ་ནང་སོར་བཞག །དབུས་གཙང་སྡེ་ལ་བཀོད་ནས་དཔོན་པོ་དཀོན་ཅོག་རིན་ཆེན་ཕྱགས་ཕྱིར་ཁྲིད་ཡོངས་གོང་མ་མཆོད་ཡོན་གྱི་དྲུང་དུ་བྱོན་སྔ་རྟིང་དྲིལ་བས་ལོ་བཅོ་བརྒྱད་ཙམ་གོང་དུ་བཞུགས།
སྭོན་ཇིང་དབེན་གྱི་རྩ་བའི་དཔོན་ཆེན་མི་ཤངས་ལེན་གསུམ་མཛད། ལུང་གུ་ཏ་ཧུའི་ཟོན་གནང༌། ཡར་འབྱོན་ཁར་ངའི་སྒྲ་བེར་ཁྱུང་གསུམ་གྱི་ཚོང་བ་བོད་ལ་ལོ་རེ་བཞིན་ཡོང་བའི་འབབ་སའི་གནས་གཞི་ཞིག་བརྩིག་དགོས་ཞུས་པས་གང་འོས་ཚོལ་གསུངས་པར་ཤངས་ནང་གཡེ་དམར་སྒང་བརྒྱུད་ནས་ས་ཆེ་བར་འདུག་པས་འདི་དགོས་ཞུས་པས་གྱེ་རེ་བབ་ལྷ་གདོང་ཡན།
ཐག་མ་ངལ་གདོང༌།
དང་ར་ཤིང་གཅིག་མན་གྱི་ས་ཆ། རྒྱལ་བ་བཟང་པོའི་རྟ་སྒ་འབོགས་ལ་བྱིན་ཞིང༌། དེ་ཁོངས་གང་འོས་སུ་གནས་གཞི་བརྩིག་ཏུ་ཆུག་གསུངས་པའི་ལུང་བཟང་པོ་གནང་བས་ཡར་ཕེབས་ནས་ཤངས་མཐོང་སྨོན་གྱི་ས་འདི་ན་ཆུ་

གནས་པའི་རྫིང་ཞིག་འདུག་པས་མིང་དང་གང་ས་ནས་རྟེན་འབྲེལ་ལེགས་པས་འདི་ཁོངས་སུ་ཆུག་པ་གྱིས་གསུངས། ལྕགས་རི་སྤེལ་ལྕོག་རྣམས་དཀྱིལ་དུ་ཁང་ལེབ་ཆེན་པོ་དང་བཅས་པ་བཏབ། དེ་རྟིང་གོང་མ་ཡོན་མཆོད་ཀྱི་སྐུ་རིམ་སྨོན་ལམ་འདེབས་ཤིང་སྤོས་སྲེག་པའི་ལྷ་ཁང་ཞིག་བཞེངས་སུ་འཇུག་པ་དགོས་ཟེར་བའི་ཞུ་བ་གོང་དུ་བཏང་བས།
དེ་བཞིན་ཡིན་ཆུག་གསུང་བའི་ལུང་ཕེབས་ནས་མྱུག་རྒྱལ་ཁང་རྒྱལ་པོའི་ཕོ་བྲང་ལ་དཔེ་བླངས་པ་བཞེངས།
ཆོས་སྡེ་འདི་སྔོན་བོད་རྒྱལ་བློན་དུས་ཀྱི་ཀ་ཅ་རྙིང་པ་དང༌། རི་རྟིང་མ་མའི་དགོན་ལག་རྙིང་པ་དར་ཆ་མེད་པ་ཞིག་འདུག་པའང་དཔོན་ཆེན་པས་རྒྱལ་ཁང་བཞེངས་པ་དང་མཉམ་དུ། སོ་པཎྜི་ཏ་འཇིགས་མེད་གྲགས་པ་ཆོས་དཔོན་ལ་གདན་དྲངས་སྒོས་ཀྱི་མངའ་ཞབས་ལ་བཙུན་ཁྲལ་ཐེངས་གཉིས་བརྒྱབ་ནས་བཤད་གྲྭ་བཙུགས་ཆོས་སྡེའི་ཤེ་མོང་བསྐྱེད།
ཆོས་ཁྲིམས་དར་བར་མཛད། ཡབ་ཡུམ་གྱི་ཕྱི་རྟེན་ལ་གཡེ་དམར་སྒང་སྟོད་དུ་སྐུ་འབུམ་ཆེན་མོ་བཞེངས་ཞ་ལུ་བུ་སྟོན་རིན་པོ་ཆེ་གདན་དྲངས་ནས་རབ་གནས་དབུས་གཙང་དུ་རྒྱས་པའི་དཔེ་ཐུབ་པ་མཛད་དེ།
ལུང་གིས་བསྐོས་པའི་དཔོན་ཆེན་གཉིས་བྱང་བའི་ཕྱག་ཚ་བ་གཅིག་དང་བཅས་པས་གོང་དང་དབུས་གཙང་དུ་དཔོན་ཆེན་ཐེངས་གསུམ་མཛད་པ་དེ་བར་ལ།
གདན་ས་ཆེན་པོའི་ཞབས་ཏོག །བླ་མ་ལ་བཀུར་སྟི། མངའ་ཞབས་ཀྱི་སྐྱོང་དར། ཕག་གྲུ་ཁྲི་དཔོན་དང་མཁས་པ་ལ་སོགས་ཁྲིམས་འགལ་མུ་མེད་བྱེད་མཁན་རྣམས་ལ་དྲག་ལས་ཀྱིས་འཇུན་འདུར།
གཞན་ཡང་རྒྱལ་ཁྲིམས་ཆེན་པོའི་བྱ་བ་གང་ལའང་ཉེ་རིང་མེད་ཅིང་བླང་དོར་མ་འཛོལ་བར་

བྱུང་བས་ཀུན་གྱིས་བྱང་ཆུབ་སེམས་དཔའི་དཔོན་ཆེན་དུ་གྲགས་ཤིང༌། གོང་ནས་རྟིང་ལ་ཕེབས་རྗེས་ལ་སྲས་བློ་གྲོས་རྒྱལ་མཚན་པ་བྱུང་བ། གཅེན་དཔོན་གྲགས་རྒྱལ་བ་དང་དགུང་ལོ་བཅུ་བདུན་བཅོ་བརྒྱད་ཀྱི་ཁྱད་ཡོད་པས་ན་གྲགས་རྒྱལ་བའི་སྲས་ཡིན་པར་བྱེད་པའང་ཡོད་ལ།
ཁོང་རྣམ་གཉིས་ཀྱི་བར་དུ་དབོན་པོ་ཧོར་ཚས་དཔོན་ཐོག་ཏུ་ལོ་གཅིག་གཉིས་བཞུགས་ཟེར་བའང་གླེང༌། དཔོན་ཆེན་རྒྱལ་བ་བཟང་པོ་པས་ཁྲིམས་ལས་ཀྱི་བྱ་བ་དཔོན་ཆེན་དབང་བརྩོན་ལ་འཕྲོད་པའི་སྐབས་སུ་ལྷ་རྩེའི་གཟིམས་ཁང་ལྷོ་མར་བདེ་བར་གཤེགས་སོ།
།པུར་བཞུ་དུས་ཐུགས་ཐུགས་ཐག་དང་བཅས་ཏེ་བྱོན་པ་དེ་གཟིམས་ཁང་གུང་ལྡེབས་རིས་ལ་ཆོས་རྒྱལ་འཕགས་པའི་སྐུ་འདྲ་བཞུགས་པ་དེའི་ཐུགས་ཀར་ཐིམ་པ་ཀུན་གྱི་མཐུན་དུ་གྲུབ་བོ།
།ཕྱི་སྐོར་གྱི་དཔོན་ཆེན་ལ་འདི་ཉིད་བླ་མ་ལ་གུས་ཤིང་ཁྲིམས་གཉིས་ཀྱི་བྱ་བ་མཁས་པར་བྱེད་དོ། །དཔོན་ཆེན་པའི་སྲས་པོ་གྲགས་པ་རྒྱལ་མཚན་པ་སྔ་སོར་ས་སྐྱ་ནང་ཆེན་བཟུང་རྟིང་ལ་དཔོན་ཆེན་གྱི་མིང་ཐོབ་ཤངས་མཐོང་སྨོན་བཟུང་བའི་སྐབས་དེར་སྐུ་གཤེགས་སོ།
།གཅུང་པོ་དཔོན་པོ་ཧོར་ཚའི་སྲས་སྣ་དཀར་བ་དཔོན་ཀུན་དགའ་རྒྱལ་པོ་བརྒྱུད་ཆད།
བློ་གྲོས་རྒྱལ་མཚན་པས་སི་ཏུའི་མིང་དང་ལས་ཀ་ཐོབ། དཔོན་ཆེན་པས་དབོན་པོ་འདི་དང་མཐོང་སྨོན་སྦྲགས་ནས་ཏའི་སི་ཏུ་བྱང་ཆུབ་རྒྱལ་མཚན་ལ་སྤྲད། གཙང་ཕྱོགས་ཀྱི་སྡེ་པ་དར་ལྕོགས་དཀར་པོ་འཛུགས་པའི་སྔོན་མ་བྱས་ཟེར་བའང་འདུག
།འདིའི་རིང་ལ་མཐོང་སྨོན་སྤེལ་ཆེན་བཞེངས། སྒོ་སྤེ་ཟུར་ཅོག་རྣམས་ཀྱི་ཁ་སྒྲོན་འོབས་ལྕགས་ཆུང་བ་བཟོས་སོ། །དེའི་སྲས་བཞིའི་ཆེ་བ་དུ་དབེན་

ཤ་བྱང་ཆུབ་རྒྱལ་བ་དཔལ་བཟང་པོ་བ་ལྷོག་ཐུང་དུ་གྲགས་པ་ཐུགས་རྒོད་ཅིང་རྩོམ་རྐྱེན་པས་དེའི་རིང་ལ་རྫོང་ཤངས་དང་ཕྱི་ནང་གི་སྡེ་འཁྲུག་མང༌། དེ་འོག་མཁན་པོ་ཀུན་དགའ་བློ་གྲོས་པས་མྱུག་ཆོས་སྡེའི་མཁན་པོ་མཛད།
དེ་འོག་ཏུ་དབེན་ཤ་ཀུན་དགའ་རྒྱལ་མཚན་པས་རྒྱལ་མཐོང་བཟུང་ཀུན་དང་མཐུན་པའི་ལུགས་ཤེས་ཆེ་བར་བྱུང༌། གཅུང་པོ་ཆུང་བ་དབོན་པོ་ཀུན་རྡོར་བའོ། །དུ་དབེན་ཤ་ཀུན་རྒྱལ་བས་གདུང་བརྒྱུད་ལྕམ་བླངས་པ་ལ་སྲས་གཅིག་བྱུང་བ་དུ་དབེན་ཤ་རིན་ཅེན་རྒྱལ་པོ་བ་སྐུ་བརྟན་པར་བཞུགས་པའོ།
།ཁྲི་དཔོན་དཀོན་ཅོག་འོད་ཟེར་བས་བྱང་རུ་ཐོག་གི་ཁྲི་དཔོན་མཛད་ཅིང༌། དཔོན་པོ་དཀོན་ཅོག་རིན་ཅེན་དང་རྒོད་པོ་རིན་ཅེན་པས་མྱུག་རྒྱལ་ཁང་གི་འགོ་བྱས་དྲེ་སྒལ་སོགས་འཛིན།
མཁན་པོ་བསོད་ནམས་བློ་གྲོས་པས་ཞང་པོའི་གདན་ས་སྲེག་ཤིང་མཁན་པོ་མཛད་པའི་སྐབས་སུ་མཐོང་སྨོན་ན་དཔོན་ཆེན་གྲགས་རྒྱལ་བ་ཡོད་པ།
དཔོན་སྐྱ་གཡོག་རིས་ཀྱི་དབང་དུ་སོང་ནས་ཤངས་པ་ནང་མ་བདེ། དཔོན་པོ་སྐུ་མཆེད་ཆེ་བ་གཉིས་སྐུ་གཤེགས་རྟིང་དབོན་པོ་རྒོད་པོ་རིན་ཅེན་པས་སྟག་ཚང་རྫོང་ཁར་བླ་ཆེན་བསོད་བློ་སྐུ་མཆེད་པའི་ཞབས་ལ་གཏུགས།
རྒྱབ་བཅོལ་ནས་རྫོང་ཤངས་བདེ་གཟར་ཡུན་རིང༌། དགུང་ལོ་བཅོ་བརྒྱད་པ་ལ་བླ་ཆེན་པའི་ཕྱགས་ཕྱིར་ལས་ཆེན་གཡས་རུ་བྱང་ནས་གོང་ལ་བྱོན། བླ་མའི་སྐུ་དྲིན་ལ་ཐོ་གན་ཐེ་མུར་རྒྱལ་པོས་ཕིང་གཅིག་པའི་མི་དཔོན།
ཧྭིང་སྭོན་ཇིང་དབེན་གྱི་ཧུ་ཤྲཱིའི་མཚན་དང་དམ་རྟགས། བན་རྒན་བློ་གྲོས་རིན་ཅེན་པའི་དུས་ཇི་ལྟར་གནང་བ་བཞིན་གྱི་བོད་འབྲོག་དབང་

རིས་རྣམས་རྒོད་པོ་རིན་ཅེན་ཧུ་ཤྲཱི་མི་བརྒྱུད་དང་བཅས་པ་ལ་འཇགས་སུ་ཆུག་གསུང་པའི་ལུང་བཟང་པོ་དང་བཅས་གནང༌། ཡར་ཕེབས་བླ་མ་སྐུ་མཆེད་པའི་ཞབས་ཏོག་སྡེ་པ་སྟག་ཚང་རྫོང་པའི་ཕྱིའི་དགྲ་བཞི་ལ་དམག་དཔོན་གྱི་བྱ་བ་གང་ལའང་སྡེ་པའི་མཚན་ཇུས་གཙོ་བོར་བཏོན་ནས།
དཔོན་ས་ནས་ཀྱང་ཐག་རྟ་ནག་གི་གཉེར་ཁ་གནང༌། སྣ་དམར་རྫོང་བརྩིགས། ཤངས་པ་ནང་ལྟར་གྱི་བདེ་གཟར་འཕོ་འཕྱུགས་མང་ནའང་ཕྱི་ནང་སུས་ཀྱང་རྒོལ་བར་མ་ནུས་པས་རྒོད་པའི་སྙན་གྲགས་ཤིན་ཏུ་ཆེ་ཞིང་ཕོ་སྟག་ལོ་ལ་རྫོང་སྟག་སྣ་དོན་གྲུབ་རྩེ་བཟུང་སྟེ་དེའི་ཆར་གཏོགས་པའི་མངའ་ཞབས་བོད་འབྲོག་མང་དུ་ཆོད་ནས་ད་ལྟའི་བར་ལ་བརྟན་ཞིང་འཕེལ་བ་དང་བཅས་པ་ཡིན་ནོ།
།དེ་ལ་ཡུམ་མི་གཅིག་པའི་སྲས་པོ་གསུམ་བྱུང་བའི་ཆེ་བ་རྟ་ནག་པ་དཔོན་པོ་ཤཱཀྱ་རིན་ཅེན། བར་བ་བྱང་ངམ་རིང་པ་རྒྱལ་བ་རིན་ཅེན། ཆུང་བ་སྐྱོར་མོ་བ་སོག་པོ་རིན་ཅེན་རྣམས་ཏེ།
ཤཱཀྱ་རིན་ཅེན་པས་ཡབ་ཀྱི་གཉེར་ལས་ཀྱི་རྗེས་རྟ་ནག་བཟུང༌། དེ་ལ་སྲས་དུག་ཚེར་རིན་ཅེན་དང༌། ནམ་མཁའ་རིན་ཅེན། དགེ་སྦྱོང་དཀར་པོར་གྲགས་པ་རྣམས་སོ། །རྒྱལ་བ་རིན་ཅེན་པ་ལ་སྲས་རྣམ་རྒྱལ་རིན་ཅེན་པ་དང་དཔལ་ལྡན་རིན་ཅེན་བྱུང་བ་གཉིས་ཀ་ཡབ་ཀྱི་སྔོན་ལ་འདས་སོ།
།སོག་པོ་རིན་ཅེན་པས་ལྷ་བུ་ཁོང་ལམ་རྫོང་གསར་བརྩིགས། སྲས་རྒྱལ་པོ་རིན་ཅེན་པ་དང་དགེ་སྦྱོང་བསོད་ནམས་རིན་ཅེན་པ།
གྲགས་པ་རིན་ཅེན་པ་རྣམས་བྱུང་ངོ༌། ཁྲི་དཔོན་དཀོན་ཅོག་འོད་ཟེར་བ་སྐུ་མཆེད་ཕྱོགས་གཅིག་པའི་དུས་ཀྱི་སྲས་པོ་གཅིག་བྱུང་བ་དྲུང་ཆེན་གླང་པོ་རིན་ཅེན་པ། དེ་ཉིད་ཡབ་

གྲོངས་པའི་རྗེས་ལ་སྟག་ཚང་རྫོང་ཁར་འཁྲུངས། དཔོན་ས་བླ་བྲང་དུ་ཁུ་བོ་རྒོད་པོ་རིན་ཅེན་པ་འཚོ་སྐྱོང་མགོ་འདོན་ཡང་དག་མཛད། ཆེར་སྐྱེས་ནས་དབང་གྲགས་པ་རྒྱལ་མཚན་པའི་ཞལ་མཐོང༌། དབང་རྣམ་སྲས་པའི་ཞབས་ལ་གཏུགས་གཟིམས་དཔོན་མཛད།
ཁུ་དབོན་ཕྱོགས་གཅིག་ཏུ་དྲིལ་ནས་དགྲ་འདུལ་གཉེན་སྐྱོང་དཔོན་སའི་ཞབས་ཏོག་བུར་རྟའི་གསོག་རུམ་སྐྱོང་དར་འཇིག་རྟེན་གྱི་བྱ་བ་གང་ལའང་ཤིན་ཏུ་མཁས་ཤིང་ཐུགས་རྩོལ་ཆེ་བས་གྲགས་པ་ཕྱོགས་ཀུན་ཁྱབ་བོ།
།ཁྱད་པར་དབུས་པ་བདག་པོ་གྲགས་པ་རྒྱལ་མཚན་པས་ཕག་མོ་གྲུ་པ་སྲིད་ལ་གཏོགས་པའི་དབུས་གཙང་གི་དམག་དཔུང་སྟོབས་ཆེ་བ་བསྡུས་ནས་མེ་ཕོ་ཁྱི་ལོ་སྟོན་སྟག་སྣ་རྫོང་ལ་སྐོར་རྒྱག་ཡུན་རིང་བྱས།
ནང་ཡན་འཚག་སྐྱེལ་བྲེད་སྡིགས་ཇི་སྙེད་ཅིག་བྱུང་ནས་ཡབ་སྲས་དཔོན་གཡོག་རྣམས་ཀྱིས་ལེགས་པར་སྲ་བཅས་ཕུར་བཙུགས་འཐབ་སྲོལ་སྤྲད་པས་དབུས་གཙང་དུ་མཁྲེགས་པའི་ཚད་ཐུབ་པ་བྱུང་རྟིང་སྟན་ཤར་གཙང་སྲིད་དུ་གྲགས་པའི་འགོ་དེ་ནས་བཙུགས་པས་ས་སྐྱ་པའི་བསྟན་ཇུས་ཡར་འཕེལ་དུ་བྱུང་བ་བློན་ཆེན་དེ་ཉིད་ཀྱི་ཐུགས་བཞེད་དང་འཕྲིན་ལས་བརྟེན་པའོ།
།དེའི་སྲས་ལྔའི་ཆེ་བ་དྲུང་ཆེན་ནམ་མཁའ་རིན་ཅེན་པ་ནི་སྐུ་གཞོན་ནུ་ནས་ཀློག་ཡིག་སོགས་བསླབ་ཤེས་ཀྱི་ཡོན་ཏན་མཐའ་དག་མངོན་དུ་ཕྱོགས་ནས་མི་དབང་རྣམ་སྲས་རྒྱལ་མཚན་པ་དང༌།
མེས་པོ་ཧུ་ཤྲཱི་ཆེན་པོའི་ཞབས་ལ་གཏུགས་གསོལ་ཇ་བཟུང༌།
ཕོ་རྩལ་སྣ་དགུ་བཀུར་སྐྱོང་འགྲོགས་ལམ་སྡེ་སྲིད་འཛིན་པའི་བྱ་བ་ལ་ཡོན་ཏན་སྒོར་མོར་འཛོམ་པས་ཀུན་གྱིས་མ་སངས་སྤྲུལ་པར་འཛིན་ཅིང་

ཁྱད་པར་ཁྱི་ལོ་དམག་ཆེན་གྱི་དུས་རྫོང་གི་རྩེ་ཞོལ་སྲུང་བ་གང་ཁག་པ་ཐམས་ཅད་དུ་ཕེབས་ནས་སྒྱོགས་མདའ་རྡོས་ནང་སྤྲད་པས་གཤིན་རྗེ་ངོ་དམར་དུ་གྲགས་ཤིང་ཕྱི་ནས་གདོང་ལེན་མི་སུ་ཡང་མེད་པ་བྱུང་ངོ༌།
།གཞན་ཡང་དམག་ཆེ་ཆུང་འཐབ་སྲོལ་སྔ་ཕྱི་མང་པོའི་འགོ་ལ་བྱོན་ནས་དུས་ནམ་ཡང་གདོང་འབུད་ངོ་ལང་ཁོ་ན་མཛད་ཅིང་ཕྱིས་སྐོར་བྱ་བ་གང་ལའང་གཏན་བརླིང་གཙོ་བོར་བཏོན་པས་ཕྱི་ནང་ཀུན་གྱིས་འདི་ནི་དཔའ་མཛངས་འཛོམ་པའི་སྐྱེས་བུ་ཆེན་པོ་ཡིན་ཞེས་གྲགས་སོ།
།དེའི་གཅུང་པོ་རྒྱལ་བཟང་རིན་ཅེན། རྒྱ་མཚོ་རིན་ཅེན། ནོར་བུ་རིན་ཅེན། གྲུབ་པ་རིན་ཅེན་རྣམས་ཡིན་ལ། གཅུང་འདིས་རྫོང་རབ་འབྱོར་རྩེ་བཟུང་ཚར་ཤྭོན་བོད་འབྲོག་གསར་དུ་ཆོད།
གཅེན་གྱི་ཁབ་ཏུ་གདུང་བརྒྱུད་ལམ་མོ་བྱང་སེམས་ནམ་མཁའ་རྒྱལ་མོ་བ་བྱོན་སྲས་ཆེ་བ་ཆོས་རྒྱལ་རིན་ཅེན་པ་མཆེད་གསུམ་སྟེ། སྐུ་མཆེད་ཁུ་དབོན་ཞལ་ངོ་ཡང་མང་ལ་རགས་པ་སྐུ་བརྟན་པར་བཞུགས་པར་ལགས་པ།
བློན་ཆེན་ཆེ་བརྒྱུད་མ་སངས་སྤྲུལ་པའི་རིགས། །ཁ་དྲག་མི་དཔུང་འཛོམ་པ་འཁོར་བཅས་འདི། །ཕས་རྒོལ་མི་མཐུན་ཕྱོགས་ལས་རྒྱལ་བ་དང༌། །དཔལ་འབྱོར་ཡར་ངོའི་ཟླ་ལྟར་རྒྱས་གྱུར་ཅིག
།ཅེས་བྱུང་བའི་མེས་དྲུང་ཆེན་ནམ་མཁའ་རིན་ཅེན་ཡན་ཆད་ཤངས་པ་ཡིན་ནའང༌། དེ་ནས་ལ་སྟོད་དུ་གཞིས་བཟུང་བ་ཡིན་ཅིང༌། དེ་ཡང་ཆོས་རྒྱལ་རིན་ཅེན་དཔལ་བཟང་ཞེས་ཡི་དམ་གྱི་ལྷས་རྗེས་སུ་བཟུང་ཞིང་དཔལ་མགོན་སྟག་ཞོན་བྲན་དུ་འཁོལ་བའི་མཐུ་སྟོབས་ཀྱི་དབང་ཕྱུག་དེའི་ཇོ་མོར་མཁའ་འགྲོའི་རིགས་ཅན།
བོན་པོ་དབེན་རྩ་ཁ་པའི་སྲས་མོ་བཀྲ་ཤིས་ཨ་མཚོ་ཞེས་པ་སྔོན་གྱི་ལས་འཕྲོས་ཆོས་

ལ་མོས་པ་དཀོན་ཅོག་ལ་བླ་མར་འཛིན་ཅིང་དགེ་འདུན་ལ་རྙེད་བཀུར་དང་ངན་ལོང་ལ་སྦྱིན་གཏོང་བརྩོན་པ། བྱམས་པ་དང་སྙིང་རྗེས་རྒྱུད་དུལ་བ། ཁྱད་པར་སྟག་ཚང་ལོ་ཙཱ་བར་ཤིན་ཏུ་དད་ཅིང༌། དེ་ནས་བརྒྱུད་པའི་ཆོས་ཉམས་སུ་ལེན་པར་གཞོལ་བ་དེ་གཉིས་དམ་པ་འདི་དང་ལྕམ་སྲིང་ལྔ་ཙམ་གྱི་ཡབ་ཡུམ་ཡིན་ཅིང༌།
ཚེས་བཅུའི་དུས་ཆེན་ཞིག་ལ་སངས་རྒྱས་ཀུན་འདུས་རྡོ་རྗེ་དྲག་པོ་རྩལ་གྱི་འཕྲིན་ལས་གྱེར་བའི་ནུབ་ཡུམ་གྱིས་དཔལ་གཏོར་ཕྱོགས་ལ་དབུ་སྔས་བསྟད་དེ་གཟིམས་པ་ན་མནལ་ལམ་དུ་དཔལ་གཏོར་གྱི་པད་འདབ་གཅིག་ཆད་པའི་རྣམ་པས་སྒོ་དབྱེ་བ་ལྟ་བུ་བྱས།
དེའི་ནང་ནས་གུ་རུ་རིན་པོ་ཆེའི་སྐུ་ཡིད་དུ་འོང་བ་འོད་ཟེར་དང་བཅས་པ་ཞིག་སེང་གེ་ལ་བཅིབས་ཏེ་ཐལ་མར་བྱུང་ནས་ཐུགས་ཀར་ཐིམ་པ་དང༌།
ཡང་ནུབ་ཅིག་སྟག་ཚང་ལོ་ཙཱ་བ་དཔོན་སློབ་ནས་ངེད་ཚོར་དོ་ནུབ་གནས་ཚང་དགོས་འདུག་པས་ནང་སོར་ཞུས་པའི་སྡོད་ཡུལ་གཡོར་གསུང་པ་ལྟར་སྟ་གོན་མཛད་པའི་ཚེ་བླ་མ་དེ་འཇམ་དབྱངས་དམར་སེར་གྱི་རྣམ་པར་གྱུར་པ་ཐུགས་ཀར་ཐིམ་པའི་སྣང་བ་བྱུང༌།
མནལ་སད་ཙ་ན་ལུས་ཤིན་སྦྱངས་ཀྱི་བདེ་བ་ལྟ་བུར་ཡུག་ཅིག་ལུས་པས་ཞལ་ཏ་མ་ཞིག་གིས་ད་བཞེངས།
ལས་ཐེབས་འཆག་ཟེར་བས་ཉམས་དེ་སད་ཀྱང་དེ་ཉིན་གྱི་ཕྱག་ལས་མཐའ་དག་སྔར་དང་མི་འདྲ་བའི་བདེ་བ་དེ་ཀའི་ངང་དུ་འགྲོ་བ་ཞིག་བྱུང༌། གནས་པ་དེ་ནམ་བྱུང་བའི་དུས་དངོས་སུ་མེ་ཏོག་གི་ཆར།
འཇའ་དཀར་པོ། སྔར་ཚོར་མ་མྱོང་བའི་དྲི་བཟང་པོ་འཐུལ་བ་ཡོང་ཞིང༌། ཡང་མནལ་ལམ་དུ་མི་ཞིག་གིས་གཡུ་སྟེར་བ། གསེར་གྱི་མཆོད་

རྟེན་འོད་ཟེར་འཕྲོ་བར་ཁྲུས་གསོལ་ཞིང་སྐོར་བ་མཛད་པ་སོགས་དམ་པ་འདི་ལྷུམས་སུ་འཇུག་པའི་ལྟས་ངོ་མཚར་བ་མང་དུ་བྱུང༌། འཁྲུངས་ལོ་ནི་འོ་སྐོལ་གྱི་སྟོན་པ་དྲག་པོ་ཞེས་པ་ལྕགས་སྤྲེལ་ལ་སྐུ་བལྟམས་ནས་ལོ་ཉིས་སྟོང་ལྔ་བརྒྱ་བཅུ་བདུན་འདས་པ་འཕགས་པའི་ཡུལ་དུ་སྟོད་འགྲེལ་པའི་ལུགས་ཀྱི་རྗེས་སུ་འབྲངས་ཏེ་དུནྡུ་བྷི་ཞེས་པ་རྔ་ཆེན་དུ་གྲགས་ཤིང་ཤར་ཕྱོགས་རྒྱལ་པོའི་ཁབ་ཏུ་ཞིན་ཟུའི་ཞེས་ཆུ་ཕོ་ཁྱི་ལོར་འཇིག་རྟེན་ཡོངས་གྲགས་དང་བསྟུན་ན་འཐད་ཅིང་གཙུག་ལག་དང་བསྟུན་ན་ཁྲག་སྐྱུག་ཅེས་པ་ཆུ་མོ་ཕག་གི་ལོའི་དུས་ཀྱང་མཛོད་རང་འགྲེལ་དུ།
སངས་རྒྱས་པ་རྣམས་ཀྱི་དུས་ཀྱི་དང་པོ་ནི་དགུན་ནོ།
།གཉིས་པ་ནི་དཔྱིད་དོ། །གསུམ་པ་ནི་དབྱར་རོ། །ཞེས་འདུལ་མངོན་པ་རྣམས་དུས་ཀྱི་ཐོག་མ་དགུན་དུ་མཛད། འགྲེལ་ཆེན་དྲི་མེད་འོད་ལས། ས་ཀའི་ཉ་ལ་སྐྱ་རེངས་ཤར་བའི་ཚེ་མངོན་པར་རྫོགས་པར་སངས་རྒྱས་སོ།
།དེ་ནས་ཟླ་བ་བཅུ་གཉིས་པ་ནག་པའི་ཉ་ལ་ཤྲཱི་དྷ་ཎྱ་ཀ་ཊ་ཀར། ཞེས་སྟོན་པ་ས་ཀའི་ཉ་ལ་སངས་རྒྱས་པ་ནས་བརྩིས་པའི་བཅུ་གཉིས་པ་ནག་པའི་ཟླ་བར་དཔལ་དུས་ཀྱི་འཁོར་ལོའི་རྩ་བའི་རྒྱུད་སྟོང་ཕྲག་བཅུ་གཉིས་པ་གསུངས་པ་དང་རིགས་ལྡན་གྲགས་པས།
ཚངས་པའི་དྲང་སྲོང་བྱེ་བ་ཕྲག་ཕྱེད་དང་བཞི་རིགས་བཞི་རིགས་གཅིག་ཏུ་བྱས་ནས་དབང་བསྐུར་ཞིང་རྩ་རྒྱུད་ལས་བསྡུས་རྒྱུད་བསྡུས་པའི་ཟླ་བ་ཡིན་པར་བརྟེན་ལོ་འགོར་མཛད་ཅིང༌།
དྷྲཱུ་བ་ཀའི་འདས་ལོ་འཚོལ་བའི་ཚེའང་ནག་པ་ནས་ཐོག་མར་བྱེད་པའི་ལུགས་སྲོལ་དར་ནའང་བོད་འདིར་ཡོངས་གྲགས་ཀྱི་ཟླ་འགོ་ནི་རྒྱ་ནག་སྤོར་ཐང་ཆེན་མོའི་རྗེས་སུ་འབྲང་བས་དེ་ལའང་ལུགས་མི་འདྲ་བ་

གསུམ་བྱུང་བའི་འཁྲུལ་པ་མེད་པ་ནི། རྒྱུད་གབ་པ་གནད་གཟེར་ལས། དགུན་ཉི་ལྡོག་པའི་ཚེས་སྔ་མ། །ལོ་ནི་སྔ་མའི་མཇུག་ཡིན་ལ། །ལོག་ཉིན་ཕྱི་མའི་འགོ་བོ་སྟེ། །སྔ་ལོ་ཕྱི་ལོའི་འཕོ་འཚམས་ཀྱི། །ཕོ་བྲང་ལྷ་ཚོགས་ཐམས་ཅད་དང༌།
།ས་བདག་རྗེ་བློན་འཁོར་བཅས་རྣམས། །དགུན་ཉི་ལྡོག་ནས་བསྐྱ་བར་བྱེད། །ཅེས་སྨལ་པོའི་ཟླ་བའམ་ཧོར་ཟླ་བཅུ་གཅིག་པ་དཔྱིད་ར་སྟག་ཏུ་གྲ་ཕུག་པ་བ་སོགས་ཚད་ཐུབ་ཀྱི་མཁས་པ་མང་པོ་བཞེད་པ།
འཕགས་སྐྱེས་པོའི་རྟོགས་པ་བརྗོད་པའི་ཡལ་འདབ་ཏུ། དེ་ནས་ཡིད་སྲུབས་ལོངས་སྤྱོད་གྲོགས། །སྦྲང་རྩི་འཐུང་བ་རྣམས་ཀྱི་གཉེན། །སྐལ་བཟང་འཁྲི་ཤིང་འཁྱུད་བྱེད་པ། །ལེགས་ལྡན་དཔྱིད་ནི་མཐོང་བར་གྱུར།
།ཅེས་དཔྱིད་ཟླ་འབྲིང་པོ་ཉ་རོ་ཧཱི་ཏའི་ཁྱིམ་རྒྱལ་གྱི་ཟླ་བའི་དཔའ་བོ་མཁའ་འགྲོ་འདུ་བའི་ཚེས་བཅུའི་རེས་གཟའ་ཉི་མ། ཟླ་སྐར་སྨིན་དྲུག་གི་རེས་ལ་བབས་པའི་ཚེ་རྨུ་གཤོང་དགེ་བའི་ཚལ་ཞེས་སུམ་རྩེན་གྱི་གཞལ་ཡས་ཁང་ལ་ཅོ་འདྲི་བ་དེར།
གཙུག་ན་ནོར་བུའི་རྟོགས་པ་བརྗོད་པའི་ཡལ་འདབ་ཏུ། དེ་ནས་དུས་ནི་ཡོངས་རྫོགས་ཏེ། །མཁའ་ལ་བདུད་རྩིའི་འོད་ཟེར་བཞིན། །འགྲོ་བའི་རབ་རིབ་ཀུན་འཇོམས་བུ།
།ལྷ་མོ་ལ་ནི་བཙས་པར་གྱུར། །ཅེས་ཡུམ་ལ་སྙུན་སོགས་གང་ཡང་མི་མངའ་བར་སྟོན་གྱི་ནམ་མཁའ་གཡའ་དག་པ་ལ་རི་བོང་འཛིན་པའི་དཀྱིལ་འཁོར་ཉ་གང་བ་བཞིན་སྐུ་བལྟམས་པས་གསུང་མགུར་ལས།
སེར་གཟུགས་བདག་གི་སྐྱེས་པའི་ཡུལ། །གངས་རིའི་ཁྲོད་ཀྱི་གཙང་སྟོད་ཆ། །ཆུ་བོ་པཀྵུའི་ལྷོ་ཡི་ངོས། །གྲུམ་སྟོད་ས་སྐྱའི་བྱ་འདབས་

ལྗོངས། །འབྲོག་མི་ལོ་ཙཱའི་གནས་ཀྱི་མདའ། །འཕྲང་གསུམ་ནང་ནས་སྲིན་འཕྲང་གདོང༌། །རྨུ་རྗེ་བཙད་པོས་བཟུང་བའི་ས། །དེར་ནི་སྔོན་གྱི་ལས་དབང་གིས། །དལ་འབྱོར་རིན་ཅེན་རྙེད་པ་ཡིན། །ཞེས་གསུངས་སོ།
།ཁ་བའི་རྡུལ་བརྩེགས་ཤེལ་དཀར་རྡོ་ལེབ་བཀྲམ། །མར་གད་གོས་ཀླུབས་འཛིན་མར་ལྗོན་པའི་ཚལ། །ཡིད་འོང་ཆུ་སྐྱེས་ལོ་ཏོག་བཀྲ་བའི་འགྲམ། །གནམ་སྔོན་ཞུན་མའི་ཉལ་འགྲོ་དལ་གྱིས་འབབ། །ཕུལ་བྱུང་ངོ་མཚར་བཀོད་པའི་ཁང་བཟང་གིས།
།འཆི་མེད་བ་གམ་མཛེས་པ་ལ་འཁུ་བའི། །ཁོ་ར་ཁོར་ཡུག་ཁྱབ་པ་གྲོང་ཁྱེར་གྱི། །གྲགས་པས་རྒྱུ་སྐར་ཚོགས་རྣམས་བལྟ་བ་བཞིན། །འཇམ་དཔལ་རྡོ་རྗེ་འཕགས་པའི་ཞབས་པད་རྡུལ།
།དམར་འོད་གཙུག་ཏུ་ལྷུངས་པའི་ཡུས་པོ་ཆེ། །བསྟན་སྲིད་བླ་ནས་བླར་འདེགས་རི་མོའི་རྗེས། །མིག་གསུམ་འཕྲུལ་ཅན་དེས་ཀྱང་ག་ལ་ཁེབས། །ཀ་བ་མེད་པའི་གནམ་གྱི་སྒོ་མོ་ནས། །ཚངས་པ་མི་གཟུགས་ཧོར་གྱི་རྒྱལ་པོའི་ལུང༌།
།བཙན་པོས་སྤྱི་བོ་གྱེན་དུ་བསྟན་ནོ་ཅོག །ཀུན་གྱིས་གཏུད་བྱའི་དཔོན་ཆེན་ལས་ཀས་མཐོ། །གཙང་བྱེད་པདྨའི་སྦུབས་ནས་ཐོན་པའི་ཅོ། །འདྲི་བའི་རྫུན་མིན་བདེན་གཏམ་སྐྱ་རེངས་མས།
།མངལ་སྐྱེས་ཉེར་དྲངས་ཚེ་དབང་རིག་འཛིན་ནི། །ཤར་བའི་འོད་སྟོང་འབར་ལ་སུ་ཡིས་བསྙོན། །ཤེས་རབ་རལ་གྲི་སྀནྡྷུ་ཝཱ་རའི་མདངས། །མ་རིག་དྲ་བ་འཇོམས་པ་རྣོན་པོའི་མཚོན། །ཆོས་ཕུང་རིན་ཅེན་འབྱུང་གནས་གཅིག་པུ་པ།
།སྒྲུབ་པའི་དགེ་མཚན་མངོན་སུམ་ལྟ་བུར་གསལ། །ཁུངས་བཙུན་རིགས་ཀྱི་ལང་ཚོ་དར་བའི་རྗེ། །བཞིན་མཛེས་དགའ་མར་འཁྱུད་པའི་

རྩེད་འཇོ་ལས། །ངོ་མཚར་སྤྲུལ་པའི་ཁྱེའུ་ང་ལས་ནུ། །ཐུབ་བསྟན་མང་བཀུར་གཙུག་ཏོར་རྩེ་མོར་བཙས། །དེ་ཡང་བཙས་མ་ཐག་ནས་མཚན་བཟང་གིས་སྤྲས་པ་ལྟ་བུའི་མཐོང་ན་མི་མཐུན་པ་མེད་པའི་མཛེས་ཤིང་ཡིད་དུ་འོང་བ་ཐ་མལ་གྱི་བྱིས་པ་དང་མི་འདྲ་བར་ལྟ་བས་མི་བཟོད་པའི་ཟིལ་ཆེ་བ་ཞིག་བྱུང་ཞིང་བཙས་སྟོན་དང་མཚན་སྟོན་རྒྱ་ཆེར་མཛད།
ཡབ་ཀྱིས་མགོན་པོ་སྟག་ཞོན་སོགས་ལ་གཏང་རག་ཕུལ་བའི་དུས་ནམ་མཁའ་ནས་རྔ་བོ་ཆེ་འདྲ་བའི་སྐད་ཆེན་པོ་དང་དེ་ནས་གཅིག་རྗེས་གཅིག་ནོན་ལྟ་བུའི་དུང་དཀར་དྲིལ་བུ་རྐང་གླིང་རྣམས་ཀྱི་སྒྲ་ཀུན་གྱིས་ཐོས།
སང་ཉི་ཤར་ལ་ཡབ་ཀྱི་གུར་ཞལ་སྟག་ཞོན་སོགས་ཀྱི་མངའ་གསོལ་མཛད་པའི་བསངས་ཀྱི་དུད་སྤྲིན་གཟིམས་ཁང་གི་ཤར་དོན་ཡོད་ཞགས་པ་སོགས་རང་བྱུང་དུ་ཡོད་པའི་བྲག་རིའི་རྩེ་ནས་ནུབ་ཀྱི་བྲག་རིའི་རྩེ་མོ་གཡའ་དང་སྤང་གིས་མཚན་པའི་རྩེའི་བར་སྦྲུལ་འཁྱིལ་བ་འདྲ་བའི་འཇའ་ཚོན་སྣ་ལྔ་འཁྲིགས་ཤིང་མེ་ཏོག་གི་ཆར་འབབ་པ་སོགས་ཡ་མཚན་དུ་གྱུར།
སྐུའི་སྐྱེད་ཀྱང་གཞན་ལས་ཆེ་ཞིང་དུལ་བ་ཡིད་གཞུང་བ་བློ་གྲོས་དང་ལྡན་པ་སོགས་གང་ཟག་ཁྱད་པར་བའི་བག་ཆགས་ཀྱི་མཐུ་བརྟས་པ་ཞིག་གོ
།གསོལ་འདེབས་ལས། གཞོན་ནུ་ཉིད་ནས་ཉམས་ཀྱི་སྣང་བ་ལ། །ཕྱོགས་ཀུན་ངོ་མཚར་རྒྱལ་སྐུའི་སྣང་བརྙན་གྱིས། །ཕྱུར་བུར་གཏམས་ཤིང་ལས་ཀྱི་དྲི་མའི་ཆ། །དག་པའི་སྣང་བ་གཟིགས་ལ་གསོལ་བ་འདེབས།
།འདྲི་ཀློག་ཚུལ་རྣམས་མ་བསླབས་ཐུགས་སུ་ཆུད། །སྲུང་མའི་རྣམ་སྤྲུལ་དཔའ་བོ་དམར་གསལ་དང༌། །ཛོ་ཀིའི་ཚུལ་གཟིགས་

འདོད་ཁམས་དབང་མོ་ཡིས། །འཕྲིན་ལས་མ་ལུས་སྒྲུབ་ལ་གསོལ་བ་འདེབས། །རིན་ཅེན་སེང་གེའི་ཁྲི་ལ་འཁོད་པ་ཡི། །ཡོངས་འཛིན་སྐད་གཉིས་སྨྲ་བའི་དབང་པོ་དེའི། །ལྷག་པའི་ལྷ་ཡི་སྒྲུབ་ཐབས་ཞལ་ལུང་གིས།
།ཤེས་རབ་སྣང་བ་རྒྱས་ལ་གསོལ་བ་འདེབས། ཞེས་དགུང་ལོ་གསུམ་ཙམ་གྱི་དུས་ཕྱི་རོལ་དུ་ཕེབས་པ་ན་ས་གཞི་ཐམས་ཅད་བདག་ཅག་གི་སྟོན་པའི་སྐུ་གསེར་སྦྱངས་ཞུན་མ་ལ་ཉི་འོད་ཕོག་པ་ལྟ་བུས་གང་བ་གཟིགས་པས་ཞབས་གོམ་འདེགས་འཇོག་མི་ནུས་པའི་སྣང་བ་དང༌།
ཡང་སྐབས་ཤིག་མི་ལུས་དུད་འགྲོའི་མགོ་བརྙན་ཅན་འཇིགས་སུ་རུང་བ་མང་པོས་མི་གསོན་པོ་བཙོ་སྲེག་བྱེད་པ་གཟིགས་པའི་མོད་ལ་རང་ཉིད་ལ་འཕོས་པ་ལྟ་བུའི་སྡུག་བསྔལ་བྱུང་བ་ལས་སྒྲིབ་ཀྱི་ཆ་ཤས་ཅུང་ཟད་ཙམ་ལུས་པ་གནས་སྦྱོང་གི་ཉམས་ཀྱི་སྒོ་ནས་སྦྱངས་པའི་གསུང་རྒྱུན་སྣང་བ་ལམ་འབྲས་པའི་ལུགས་ལ་གནས་སྦྱོང་གི་ཉམས་འདི་འདྲ་ཤར་ན་ཕྱིན་ཆད་གནས་ངན་དེ་ལེན་མི་དགོས་པར་འཆད་པས་རྟགས་བཟང་པོ་ཡིན་མོད་འོན་ཏེ་རྣལ་འབྱོར་དབང་ཕྱུག་གི་སྤྲུལ་པ་ལ་དེ་འདྲར་ལྟོས་པ་མིན་ཀྱང་ཐུན་མོང་བའི་ངོར་དེ་བཞིན་གཤེགས་པའི་ཞབས་ལ་སེང་ལྡེང་གི་ཚལ་པ་སོར་བཅུ་དྲུག་པ་ཟུག་པ་སོགས་ལས་བཅུ་སྤྱད་པའི་སྐབས་དང་རྗེས་སུ་མཐུན་པར་མངོན།
ཡབ་ཀྱི་ཕྱག་དཔེ་རྡོ་རྗེ་གཅོད་པ་དེ་གཟིགས་པ་ན་སྔོན་ཆད་འདྲི་ཀློག་ཙམ་མཛད་མ་མྱོང་ཡང་འདི་འདྲ་ཞིག་ཟེར་རྒྱུ་ཡིན་པ་འདུག་དགོངས་ཏེ་ཐོགས་མེད་དུ་ཀློག་པ་དང་འདྲི་བའང་སློབ་དཔོན་བསྟེན་པའི་རྩོལ་བ་ལ་མ་ལྟོས་པར་ཤུགས་བྱུང་གིས་མཁྱེན་པས།
བཀའ་ལས། ཀློག་མི་དྲན་གོང་ནས་

ཤེས་ཀྱིན་འདུག །ཡི་གེ་འདི་རྡོ་ལ་ཐོད་ལེ་ཀོར་གྱིས་བྲིས་ཤིང༌། དེ་རྗེས་ཉི་མ་གཅིག་གཉིས་བྲིས་པས་ཤེས་བྱུང་གསུང་པ་ཀུན་མཁྱེན་བུ་སྟོན་ཞབས་ཀྱི་རྣམ་ཐར་དུ་གསལ་བའི་བག་ཆགས་ཀྱི་ཀློང་རྡོལ་བར་སེམས།
དེའི་ཚེ་ཕྱི་རོལ་ཏུ་བྱིས་པ་འགའ་དང་ལྷན་ཅིག་ཏུ་བྱོན་པ་ན་འབྱུང་པོ་མ་རུངས་པས་བརླམས་པའི་ཁྱི་ཞིག་གིས་ཕྱག་ཤུབས་ལ་འཆངས་པས་གཞན་རྣམས་བྲོས་རྗེ་ཉིད་ཐུགས་ཚད་པའི་རྐྱེན་གྱིས་ཧེ་རུ་ཀཿཞལ་བརྒྱད་པའི་རྣམ་པར་རང་བྱུང་གིས་ཤར་ནས་སྡིགས་མཛུབ་མཛད་པས་ཕ་ཚད་དུ་བྲོས།
དེར་རྗེས་བྱིས་པ་གཞན་རྣམས་ཀྱིས་རོལ་མོ་དཀྲོལ་ཚུལ་དང་རྗེ་ཉིད་ཀྱིས་འཇིམ་པ་ལ་བཟོས་པའི་གཏོར་མ་ཞིག་སྐུ་རྩེད་ཀྱི་ཚུལ་དུ་འཕངས་པས་ཁྱི་དེའི་ཁ་ནས་ཁྲག་སྐྱུགས་ནས་ཤི
།དགུང་ལོ་ལྔ་དྲུག་ཙམ་གྱི་ཚེ་ནུབ་ཅིག་ཡབ་ཀྱི་སྟག་ཞོན་གྱི་ཐུན་གཏོར་བསྔོས་པ་སྐྱེལ་དུ་བྱོན་པ་ན་མི་ནག་པོ་འཇིགས་སུ་རུང་བས་གཏོར་མ་དེ་དངོས་སུ་བླངས་སོང་དེ་ལ་འཇིགས་ནས་ཅུང་ཟད་བྲོས་ཏེ་ཕྱི་ལོག་མཛད་གཟིགས་པས་དེའི་འཁྲིས་ནའང་འཇིགས་སུ་རུང་བ་ཞིག་འདུག་པ་དེས་མཻ་ཏྲི་པས་ད་ཁྱོད་ལ་དངོས་སུ་གཏད་ཁྱོད་ཀྱིས་ཚུལ་བཞིན་བསྟེན་ངས་ཀྱང་མཆོག་ཐུན་གྱི་དངོས་གྲུབ་སྦྱིན་པ་ཡིན་པས་གཏོར་མ་རེ་མ་ཆགས་པར་བསླང་ཟེར།
མར་བྱོན་ནས་ཡབ་ལ་ཞུས་པས་ངེད་རང་གི་ཆོས་སྐྱོང་ཡིན་གསུང་ཡང་སྔོན་མ་དེ་སྟག་ཞོན་དང་ཕྱི་མ་དེ་ཡེ་ཤེས་མགོན་པོ་ཕྱག་དྲུག་པར་ངེས་ཤིང་དེས་རྐྱེན་བྱས་ནས་མཁས་གྲུབ་ཁྱུང་པོར་འཁྲུངས་པ་ཐུགས་དྲན་གསོས་སྣང༌།
སྐབས་འགར་མི་དམར་པོ་གཟི་བརྗིད་ཤིན་ཏུ་ཆེ་བ་དང་ཨཱ་ཙརྻའི་རྣམ་པ་ཅན་གྱིས་དགའ་བའི་རྣམ་

འགྱུར་སྟོན་ཅིང་ཐུགས་འཁྲིད་པའི་ཚུལ་དང་གཏོར་བསྔོས་མཛད་པའི་གཏོར་མ་དངོས་སུ་ལེན་པ་བྱུང་བ་མི་དམར་པོ་དེ་གནོད་སྦྱིན་བེག་ཙེ་དང༌། ཛོ་ཀི་གཉན་མགོན་ཞལ་བཞི་པ་ཡིན་ཚོད་དུ་སྣང༌། འདོད་ཁམས་དབང་ཕྱུག་མས་རྟགས་མཚན་ཁྱད་པར་ཅན་བསྟན་པ་ས་ལུགས་ལ་ལྕམ་དྲལ་སྦགས་སྒྲུབ་ཀྱི་རྗེས་གནང་ཙམ་ལས་མེད་ནའང་རྗེ་ཉིད་ཀྱིས་གཞུང་དུ་གསན་ནས་བླ་མའི་སྐུ་དགྲ་བསྒྲལ་བ་སོགས་ཀྱི་ལོ་རྒྱུས་བཞིན་འདི་དུས་ནས་ཆོས་སྐྱོང་གི་ལས་འབྲེལ་གཞན་དང་མི་འདྲ་བ་ཞིག་ཡོད་པར་མཆིས་ཤིང་དེར་མ་ཟད་ཆོས་སྐྱོང་ཆེ་ཆུང་ཐམས་ཅད་ཀྱི་བཀའ་བབས་པས་རོལ་མོ་འུར་ཆེམ་ཙམ་ལ་སྲུང་མ་བྲན་འཁོལ་དུ་མི་རློམ་པར་སྙན་བརྒྱུད་བཞིའི་རྟེན་འབྲེལ་གྱིས་ཚར་ལུགས་ཞེས་གྲུབ་མཐའ་འབུར་དོད་འདི་ཉིད་འབྱུང་བའི་སྔོན་འགྲོར་གོར་མ་ཆག
།ཆོས་འཁོར་སྒང་པ་ལོ་ཆེན་ཤེས་རབ་རིན་ཅེན་ཡིན་ཟེར་བའི་པཎྜི་ཏ་ཞྭ་མོ་པད་འདབ་ཅན་གསོལ་བ་ཞིག་རིན་པོ་ཆེའི་ཁྲི་སེང་གེ་གཉིས་བསྣོལ་བས་བཏེག་པའི་སྟེང་དུ་བཞུགས་ནས་གཞོན་ནུ་ཞེས་བོས་ཏེ་ཁྱོད་དང་སྔོན་ནས་ལས་འབྲེལ་ཡོད་པའི་ལྷ་མཉྫུ་ཤྲཱི་དཀར་པོ་འདི་ཡིན་པས།
དེའི་སྒོས་རྒྱུད་དང་སྒྲུབ་ཐབས་ཡིན་ཟེར་བའི་ལུང་མཛད།
མཚན་བརྗོད་བཀླགས་རྗེས་སྒོས་རྒྱུད་མིན་གསུང་བའི་མོད་ཐུགས་ལ་ཐིམ་པའི་སྣང་བ་ཤར། དེ་ནས་བཟུང་ཕྱག་དཔེ་འཛིན་བཤར་སོགས་གང་ལའང་ཐོགས་པ་མེད་པའི་ཐུགས་རབ་ཤིན་ཏུ་ཡངས་པར་གྱུར་པས་ཕྱིས་བཀའ་ལས།
དེ་དུས་གནང་བའི་སྒྲུབ་ཐབས་དེ་མ་ཏིས་མཛད་པའི་འདི་འདྲ་མོ་འདུག །རྒྱུད་དེ་མ་གོ་སྟེ་ལོ་ཙཱ་བ་དེ་ཉིད་ཀྱང་སྐྱེ་བ་སྔ་མའི་བླ་མ་ཞིག་ཡིན་པར་འདུག །

ལོ་ཆེན་ཁོ་རང་ཡིན་ཚོད་དུ་གདའ། །ཞེས་གསུངས་པ་སྐུ་སྐྱེ་སྔོན་མ་དགེ་སློང་དབང་མོས་སྟག་ཚང་ལོ་ཆེན་གྱི་ཞབས་ལ་ཐུག་ཅིང༌། ཀུན་སྤངས་ཆེན་པོའི་དངོས་ཀྱི་བཤེས་གཉེན་ཡིན་པས་བླ་མའི་བླ་མར་སོང་བ་དང་ལོ་ཆེན་ནས་བརྒྱུད་པའི་མ་ཏི་ལུགས་ཀྱི་འཇམ་དཀར་རྗེ་བླ་མར་བཀའ་བབས་པ་འདི་གཞན་ལས་ཁྱད་ཞུགས་ཤིང་ཆོས་རྒྱུན་གཞན་མ་ཁ་ཤས་ཡོད་པར་མ་ཟད་ལེགས་བཤད་ཀྱི་བསྟན་བཅོས་མང་པོར་ཐུགས་གཙིགས་ཆེ་བ་དང༌།
སྟག་ཚང་པའི་བསྟན་སྲུང་སྤྱི་བཤགས་བསྐང་བའི་སྐབས་མཛད་པ་སོགས་སྒོ་དུ་མ་ནས་འཇིག་རྟེན་གྱི་མིག་གཅིག་པུ་དེའི་འཕྲིན་ལས་སྤེལ་བའི་སྔོན་འགྲོའི་སྒོར་སྣང༌། དེ་དག་གི་དུས་དཔལ་རྟ་མགྲིན་ཞབས་བརྒྱད་པ་སོགས་ཡི་དམ་གྱི་ལྷ་དུ་མའི་རྣམ་པར་ཤར་ཞིང་བསྐྱེད་རྫོགས་ཀྱི་རྣལ་འབྱོར་ཟབ་མོ་ལས་བྱུང་བའི་ཕྱག་རྒྱ་ཆེན་པོ་མཚན་ཉིད་པ།
སྡོམ་གསུམ་དུ། ངེད་ཀྱི་ཕྱག་རྒྱ་ཆེན་པོ་ནི། །དབང་ལས་བྱུང་བའི་ཡེ་ཤེས་དང༌།
།རིམ་པ་གཉིས་ཀྱི་ཁྱད་པ་ལས། །བྱུང་བའི་རང་བྱུང་ཡེ་ཤེས་ཡིན། །ཞེས་པ་ལ་དབང་འབྱོར་པས། ཀུན་མཁྱེན་མཁྱེན་བརྩེས། གཞོན་ནུ་ཉིད་ནས་རང་ལུས་ལྷ་སྐུར་གཟིགས། །དམ་ཅན་སྲུང་མས་དངོས་སུ་གཏོར་མ་བླངས།
།ཀློག་དང་ཡི་གེ་མ་བསླབས་མཁས་པར་མཁྱེན། །བྱིས་པའི་སྤྱོད་ལས་འདས་ལ་གསོལ་བ་འདེབས། །ཞེས་སོ། །གསོལ་འདེབས་ལས། ཆོས་ལུང་འཛིམ་གྱི་གཙུག་ལག་ཁང་ཆེན་དུ། །ཡོངས་འཛིན་ཞབས་བསྟེན་དགེ་བསྙེན་བརྟུལ་ཞུགས་ནོས།
།ཐམས་ཅད་མཁྱེན་པ་དགེ་འདུན་རྒྱ་མཚོ་ལས། །དགེ་ཚུལ་སྡོམ་པ་བཞེས་ལ་གསོལ་བ་འདེབས། །ཞེས་འདུལ་

བ་ལ་བསྟོད་པ་ལས། །རྒྱལ་བ་སྟོན་པ་དེ་ཡི་བསྟན་པ་དག །མདོ་དང་ཆོས་མངོན་ཡིན་གསུང་འདུལ་བ་ནི། །བསྟན་དང་སྟོན་པ་དངོས་ཡིན་དེ་ཡི་ཕྱིར། །ཉིས་འགྱུར་ཕྱག་བྱ་འདུལ་ལ་ཕྱག་བྱོས་ཤིག །ཅེས་མདོ་མངོན་གཉིས་ཀྱིས་བསྟན་པའི་གོ་ཆོད་ཀྱང་སྟོན་པའི་གོ་མི་ཆོད།
འདུལ་བས་གཉིས་ཀའི་གོ་ཆོད་པ་དང༌། ཐམས་ཅད་མཁྱེན་པ་ཡེ་བཟང་རྩེ་བས། དེ་ལྟར་བོད་ཡུལ་འདིར་འདུལ་བའི་བསྟན་པ་ལ་འཕེལ་འགྲིབ་ཆེར་བྱུང་མོད་ཀྱི་ཐེག་པ་ཆེན་པོ་གསང་སྔགས་ཀྱི་བསྟན་པ་ནི་དེང་སང་གི་བར་དུ་ནུབ་མ་མྱོང་ཞེས་དར་མས་བསྟན་པ་བསྣུབས་པར་གྲགས་པའང་འདུལ་བ་ལ་དགོངས་ཤིང༌།
གང་དུ་ཆོ་ག་མ་ཉམས་པ་དང་དེ་ལ་བརྟེན་ནས་སྡོམ་པ་ལེན་པ།
གཞི་གསུམ་གྱི་བྱ་བ་སོགས་ཡོད་པ་དེར་བསྟན་པ་ཡོད་པར་གསུངས་པས། རྗེ་འདི་ཉིད་ཐུབ་པའི་བསྟན་པ་རིན་པོ་ཆེའི་སྒོར་འཇུག་པར་བཞེད་དེ། ན་ཚོད་ལྡན་ཞེས་པ་ཤིང་མོ་ཕག་གི་ལོ་རྒྱལ་པོ་ལོ་གསར་པའི་དགུང་ལོ་བཅུ་བཞིར་ཕེབས་པའི་དུས་འཛིམ་ཆོས་ལུང་གི་གཙུག་ལག་ཁང་དུ་ཡོངས་འཛིན་དམ་པ་བློ་གྲོས་རྒྱལ་མཚན་པའི་དྲུང་དུ་ཚངས་པར་སྤྱོད་པ་དགེ་བསྙེན་གྱི་སྡོམ་པ་གསན།
རྩ་བ་དང་ཡན་ལག་གི་བསླབ་བྱ་མཐའ་དག་ལེགས་པར་བསླབས་ཏེ་བག་ཡོད་པའི་གནས་ཁོ་ན་ལྷུར་བླངས།
དེ་ནས་དབང་ཕྱུག་ཅེས་པ་མེ་མོ་གླང་གི་ལོར་བཀའ་གདམས་གླེགས་བམ་གྱི་མ་འོངས་ལུང་བསྟན་ལས། ཆོས་དགེ་བ་བཅུ་ཡིས་ཁྱད་འཕགས་པ།
།གླིང་ཕུན་སུམ་ཚོགས་པ་འཛམ་བུའི་གླིང༌། །སྒོས་ཉང་ཤབ་ས་ཡི་ལྟེ་བ་སྟེ། །ས་དེ་ཡི་ནང་ནས་ཁྱད་འཕགས་པ། །མཐོ་བཀྲ་ཤིས་

གཏམས་པ་ལྷུན་པོའི་འདབས། །ནོར་པདྨ་ར་ག་ལྟ་བུར་འདུན། །ཞེས་དཔལ་སྣར་ཐང་ལས་ཆད་པའི་ཆོས་གྲྭ་ཆེན་པོ་བཀྲ་ཤིས་ལྷུན་པོ་དཔལ་གྱི་སྡེ་ཆེན་པོར་ཕེབས་ཇོ་བོ་ཨ་ཏི་ཤའི་རྣམ་ཐར་དུ། མནལ་ལམ་ལ་བཅོམ་ལྡན་འདས་འཁོར་བཅས་གདུགས་ཚོད་གསོལ་བའི་གྲལ་གཤམ་ན་ཇོ་བོ་ཉིད་བཞུགས་པར་དེ་བཞིན་གཤེགས་པས་མི་མ་གི་ཅི་ལ་ཆགས་ནས་རབ་ཏུ་མི་འབྱུང་ཞེས་བསྐུལ་མ་མཛད་པ་ཇོ་བོ་ལྟ་བུ་རབ་ཏུ་བྱུང་མ་བྱུང་ལ་མ་ལྟོས་ཀྱང་ཕྱི་རབས་ཀྱི་གདུལ་བྱ་ལ་དགོངས་པ་བཞིན་རྗེ་འདི་ཉིད་ཀྱང་ཐུན་མོང་བའི་འགྲོ་བ་དང་མཐུན་འཇུག་པའི་ཕྱིར་དུ་རབ་ཏུ་འབྱུང་བར་བཞེད་ནས།
འབྲོམ་སྟོན་ཆོས་ཀྱི་རྒྱལ་པོའི་རྣམ་པར་སྤྲུལ་པ་ཐམས་ཅད་མཁྱེན་པ་དགེ་འདུན་རྒྱ་མཚོའི་དཔལ་གྱིས་མཁན་པོ།
ཆོས་རྗེ་བློ་གྲོས་རྒྱ་མཚོས་ལས་སློབ་མཛད་དེ་ཚིགས་སྔ་མ་དགེ་ཚུལ་གྱི་སྡོམ་པ་བཞེས་བརྗེ་བ་རྣམ་པ་གསུམ་གྱི་སྐབས་མཚན་བློ་གསལ་རྒྱ་མཚོར་གསོལ།
དེའི་ཚེ་མེ་ཏོག་གི་ཆར་སོགས་ལྟས་བསམ་གྱིས་མི་ཁྱབ་པ་བྱུང༌། ལྟུང་སྨད་ཕྱེད་དང་བཅུ་བཞི་མ་གཏོགས་པ་དགེ་སློང་དང་ཆ་འདྲ་བའི་བསླབ་བྱའི་གནས་མཐའ་དག་ལ་ལེགས་པར་བསླབས་ཏེ་དཔལ་ལྡན་ཤཱཀྱའི་སྲས་པོ་ངུར་སྨྲིག་གི་རྒྱལ་མཚན་བསྒྲེང་བར་མཛད།
ཆོས་རྗེ་བློ་གྲོས་པ་སློབ་དཔོན་དུ་བསྟེན་ནས་མདོ་ཕྱོགས་ལ་གསན་བསམ་གྱི་རིགས་འབྲིང་གི་སྐབས་འབད་རྩོལ་ཆེན་པོ་ལ་མ་ལྟོས་པར་མཁྱེན་པ་ན་གཞན་དག་གིས་ཆོས་རྗེ་ཚར་པ་བསླབ་གཉེར་མི་བྱེད་པ་འདུག་ཅེས་གླེང་བསླང་བའི་ཚེ།
དེ་དག་གི་ལོག་རྟོག་བསལ་སླད་དུ་དགེ་འདུན་གྱི་ཚོགས་ཆེན་པོའི་དབུས་གྲལ་པ་རྣམས་

ལུང་དང་རིགས་པས་ཚར་བཅད། ཁོ་བོ་བློ་གསལ་རྒྱ་མཚོ་ཉལ་ནས་བསྡད་དེ་འདི་ཤེས་ད་ཤོག །ཅེས་བཀའ་སྩལ་པ་ན་གངས་རིའི་རྩེ་མོར་སེང་གེ་འཇིགས་པ་མེད་པའི་ང་རོའི་སྐད་བསངས་བསྒྲགས་ཚེ་གཅན་གཟན་དང་རི་དྭགས་རྣམས་ཀྱི་སྙིང་འགས་པ་ལྟར་རྟོག་གེ་པ་རྒན་པོ་མངོན་པའི་ང་རྒྱལ་ཅན་རྣམས་ཀྱི་ཧམ་ཐུལ་ཡུལ་བུད་ནས་གདོང་པ་སྨད་དེ་ཞུམ་པའི་གནས་ལ་བཀོད།
དགུང་ལོ་བཅུ་བདུན་པའི་དུས་ཀྱི་སྐབས་ཤིག་ཐོན་གྱི་ལྷ་རི་ཕྱུག་སྒོམ་བྱ་བར་དཔལ་ལྡན་འབྲས་སྤུངས་ཀྱི་གདན་ས་བརྒྱད་པ་མཁས་བཙུན་གྲུབ་པའི་དབང་ཕྱུག་ཐོན་པ་ཡོན་ཏན་རྒྱ་མཚོའི་དྲུང་དུ་བྱོན་པ་ན་སྐུ་འབྲུམ་གྱིས་བསྙུང་པ་མ་དགོངས་པར་ཆུ་གྲང་མང་དུ་བཞེས་ཤིང་ཁྲུས་མཛད་ཞལ་ཟོན་ཀྱང་མ་མཛད་པས་ཇེ་ཐུར་གྱུར་པའི་ཚེ་གླང་ཕུ་བའི་ནང་སོ་སྨན་པས་འབྲུམ་པ་ཡིན་ཚུལ་ཞུས་པ་ཁོ་དང་རྒྱུན་གྱི་ཕྱག་གཡོག་པ་ཚོས་འབྲུམ་པ་མ་ཐར་བས་སྐུ་འཁྲིས་སུ་ཡོང་མ་བཅུག་པར་སྨན་པ་གཞན་ཞིག་དང་ཐོན་པས་བསྐོས་པའི་ཕྱགས་ཕྱི་བ་གཉིས་ཀྱིས་སྙུང་གཡོག་བྱས།
གྲང་ཁང་ཞིག་ཏུ་བཞུགས་པའི་དུས་སྤྱན་འབྱེད་འཛུམ་མི་ཤེས་ཤིང་གསུང་ཡང་འབྱོན་མི་ཐུབ་པའི་ཤིན་ཏུ་དུབ་པ་ན་ཆུ་གྲང་མོ་གསོལ་བའི་སྣང་བར་རེ་བྱུང་དུས་དངོས་སུ་སྐྱེམས་པའི་གདུང་བ་ཐམས་ཅད་སངས་འགྲོ་བ་དང༌།
དགོངས་ཤིག་ལྷ་རྗེས་ཕྱག་རྩ་བལྟས་སྒོ་རྒྱབ་ཏུ་སོང་ནས་ཙོད་ཙོད་མང་པོ་བྱེད་ཀྱིན་འདུག་པས་ད་རང་དགའ་མོ་མི་ཡོང་བ་འདུག་འཕོ་བ་ཞིག་མཛད་དགོངས་སྐུ་ཆུང་ངུའི་དུས་ལྷ་ཁབ་གྲུབ་ཆེན་མ་བྱ་བ་ལ་ཞུས་པའི་མཁའ་སྤྱོད་ལྗང་གུའི་འཕོ་དམིགས་དེ་མཛད་པ་ན།
ཐུགས་ཀར་ལག་པ་གྲང་མོ་ཞིག་བཀབ་ནས་ད་ལམ་

འཕོ་བ་བྱེད་མི་དགོས་ཟེར་བཤོལ་མཁན་བྱུང་བའི་ཐུགས་སྣང་ཤར། རེ་ཞིག་ན་འཚོ་བྱེད་ཀྱིས་རྩ་བལྟས་ཏེ་ད་སྐྱོན་མི་གདའ་ཟེར། རིམ་གྱིས་སྐུ་ཁམས་བདེ་ནས་སྤྱན་ཟུམ་པའང་བྱེ། ཕེབས་འགྲུལ་ཐུབ་ནས་དེར་མ་བཞུགས་པར་རི་སུལ་དབེན་པར་བྱོན་ཞིང་ཐུགས་དམ་མཛད་པས་མྱུར་དུ་དངས།
རྗེ་མཁས་བཙུན་པའི་དྲུང་དུ་འཇིགས་བྱེད་བཅུ་གསུམ་མའི་དབང་དང་ཇོ་བོ་ལུགས་ཀྱི་སྒྲོལ་མ་ཉེར་གཅིག་གི་རྗེས་གནང་རྟ་མགྲིན་ལྕགས་རལ་ཅན་སོགས་ཆོས་སྐོར་མང་དུ་གསན།
ཁྱད་པར་ལས་གཤིན་གྱི་རྗེས་གནང་གསན་དུས་དངོས་སུ་བྱ་རོག་ཅིག་སྐུ་གཞོགས་རང་དུ་བབས་པ་སོགས་ངོ་མཚར་བའི་ལྟས་དུ་མ་བྱུང༌། ཆོས་གསན་ཐོ་ཕྱག་བྲིས་མ་ཞིག་འཇམ་དབྱངས་དགའ་བའི་བཤེས་གཉེན་གྱིས་གཟིགས་པར་མང་པོ་འདུག་གསུང་ངོ༌།
།ཀློག་ཡིག་འཆིང་རྒྱ་དམ་པོ་བརྒྱ་ཕྲག་མདུད། །རྣམ་དཔྱོད་སོར་རྩེས་ཞར་ལ་འགྲོལ་བའི་བློ། །མཐོ་རིས་བློ་ལྡན་ཕུར་བུའི་རིགས་ཀྱི་བརྒྱུད།
།གཉིས་པ་ཁ་བའི་ལྗོངས་འདིར་བཟུང་ངམ་སྙམ། །ལྷ་མིན་གདོན་གྱིས་ཉེར་བཏབ་བརླང་སྤྱོད་ཁྱི། །ཁྲག་འཐུང་རྣམ་པར་རོལ་པས་ཟིལ་མནན་ཚེ། །ཆ་ཕྲའི་ཟླ་བ་ཚེས་ཀྱང་སྨག་གི་རུམ། །སེལ་བའི་དངོས་པོའི་གཤིས་ལ་གང་གིས་བསྙོན།
།དག་པའི་བཀོད་པ་རིན་ཅེན་རྩིག་ངོས་ལ། །བགྲང་ཡས་བདེ་གཤེགས་སྣང་བརྙན་ལངྒའི་གཟུགས། །མ་འདྲེས་སོ་སོར་འབྱེད་པ་དགའ་བྱེད་ལྷ། །བསྟན་སྲུང་སཱི་ཏར་འབྲལ་མེད་རྩེ་དགར་རོལ།
།རིང་ནས་ལས་འཕྲོའི་འོ་མཚོ་འཁྱིལ་བའི་དབུས། །མ་སྨད་མཁྱེན་པའི་འདབ་སྟོང་བཞད་པའི་རྩེར། །

རལ་པའི་ཟུར་ཕུད་དོར་བའི་འཇམ་དཀར་ལྷ། །སྔོན་མེད་འཚམས་སྤྲིན་གསར་པའི་ཕང་པར་འགྱིང༌། །སྐྱོན་མང་ཁུང་བུར་ཐར་སྲོག་གཅོད་པའི་ལྕེ། །རྐྱོང་ལ་ཡིད་བྱུང་སྒོ་ངའི་སྦུབས་རྒྱ་ནས། །ཚངས་སྤྱོད་སྒྲོ་གཤོག་རྒྱས་པའི་ཁྱུང་ཆེན་བྱ།
།གཏན་མདུན་མཁའ་ལ་འཕུར་བར་གཅིག་ཏུ་བྲེལ། །མར་གད་མཉེན་ལྕུགས་འཁྲི་ཤིང་མཛའ་ན་མོའི། །བདེ་སྐྱོང་འཁོར་ལོར་འཇུག་ལས་ཉེར་ལྡོག་པ། །གསང་ཆེན་བསྟན་སྲོག་གསོ་བའི་རྩི་སྨན་གྱི།
།རིག་བྱེད་དྲན་པའི་ཚངས་པ་གསར་པ་བཞིན། །གསོལ་འདེབས་ལས། ཡང་ཡང་སྐྱེ་བར་རྗེས་སུ་བཟུང་བའི་རྗེ། །ཁྱབ་བདག་འཁོར་ལོའི་མགོན་པོ་རྡོ་རིངས་པས། །ས་འཛིན་དབང་པོ་མཆོག་གི་ཕོ་བྲང་དུ།
།བྱིན་རླབས་ལུང་བསྟན་མཛད་ལ་གསོལ་བ་འདེབས། །དེ་ནས་ཁའུ་བྲག་རྫོང་རྡོ་རྗེའི་སྤོར། །འདྲེན་པ་མཆོག་དེའི་ཞབས་རྡུལ་གུས་བསྟེན་ནས། །གསང་ཆེན་རྡོ་རྗེ་ཐེག་པའི་སྨིན་གྲོལ་ལམ། །མཐའ་དག་གསན་པར་མཛད་ལ་གསོལ་བ་འདེབས།
།ཁྱད་པར་མཁས་གྲུབ་དབང་པོ་ས་སྐྱ་པའི། །གསུང་གི་གསང་བ་སློབ་བཤད་ཟབ་མོའི་བཅུད། །མ་ཚང་མེད་པ་ཆིག་བརྒྱུད་ཚུལ་དུ་གདམས། །གསང་ཆེན་བསྟན་པའི་བདག་པོར་གསོལ་བ་འདེབས།
།ཞིང་སྐྱོང་དབང་པོའི་རྗེས་གནང་གནང་བའི་ཚེ། །མཁའ་དབྱིངས་དུང་ཆེན་གླིང་བུའི་སྒྲ་དབྱངས་དང༌། །ལྷན་ཅིག་ཚིག་གི་རང་སྒྲས་ཤིས་པ་བརྗོད། །བསྙེན་སྒྲུབ་མཚན་མ་གཟིགས་ལ་གསོལ་བ་འདེབས།
།ཞེས་འོག་གདོན་གྱི་རྣམ་པས་ཞབས་ལ་དྲེག་གི་སྙུན་བྱུང་བར་སེལ་ཐབས་ཐམས་ཅད་མཁྱེན་པ་དགེ་འདུན་རྒྱ་མཚོར་ཞུས་པ་ན་དེང་སང་ཆོས་རྗེ་ཀུན་སྤངས་པ་

མཐུ་སྟོབས་ནུས་པའི་སྙན་གྲགས་ཆེ་བར་འདུག་པས་ཁྱེད་རང་དེར་བྱོན་ན་ཕན་ཐོགས་འོང་གསུངས་པ་སྐུ་ཚེ་སྔོན་མ་ནས་འབྲེལ་པ་ཆེ་བ་དང་སྙན་བརྒྱུད་ཀྱི་བསྟན་པ་ཉིན་མོ་བཞིན་གསལ་བར་འགྱུར་པ་མངོན་པར་མཁྱེན་པས་གཟིགས་ཏེ་ལུང་བསྟན་པར་གོར་མ་ཆག་པས།
རིགས་ཀྱི་བདག་པོ་ཀུན་སྤངས་རྗེ་དང་ཐོག་མར་མཇལ་བའི་འཕྲལ་རྐྱེན་གྱི་མཚམས་སྦྱོར་ཞབས་བསྙུན་པས་བྱས་ཏེ། དེ་སྐབས་གཙང་སྟོད་སེང་གེ་རྩེར་སློབ་དཔོན་བྲམ་ཟེ་མཆོག་སྲེད་ཀྱི་སྤྲུལ་པའི་ཟློས་གར་མཐུ་སྟོབས་ཀྱི་དབང་ཕྱུག་རྗེ་བཙུན་ཀུན་སྤངས་ཆེན་པོ་ཀུན་བཟང་ཆོས་ཀྱི་ཉི་མ་བློ་ལྡན་ཤེས་རབ་ཀུན་དགའ་རྒྱལ་མཚན་དཔལ་བཟང་པོ་ཕེབས་པའི་དྲུང་དུ་ཡབ་དང་ལྷན་ཅིག་པར་བྱོན་ཏེ་ཞལ་མཇལ་བ་ཙམ་གྱིས་འཕྲོག་ཏུ་མེད་པའི་ཐུགས་དད་བླ་ན་མེད་པ་འཁྲུངས།
ཞབས་བསྙུན་པའི་རྒྱུ་མཚན་ཞུས་པས་དཔལ་གསང་བའི་བདག་པོ་ཕྱག་ན་རྡོ་རྗེ་ཨུ་ཙརྻའི་རྗེས་གནང་སྩལ།
རྡོ་རྗེའི་ཆོས་སྐྱོང་རྣམས་ལ་བར་ཆད་སེལ་བའི་བཀའ་བསྒོ་འཕྲིན་བཅོལ་ལ་བརྟེན་ནུབ་ཅིག་མནལ་ལམ་དུ་སྐུ་སྨད་ལ་སྒྲ་ཚལ་གཡོགས་འདུག་པའི་ངང་ལ་གཡག་ཁྱུ་ཆེན་པོ་བྱུང་བར་ཡ་ང་བའི་སྣང་བ་ཤར་བའི་ཚེ་དེ་ཁྲོད་ནས་གཡག་ཆེན་པོ་ཞིག་གིས་ངེད་ཚོ་ཁྱེད་ལ་གནོད་པ་སྐྱེལ་དུ་འོངས་པ་མིན་ཟེར་ནས་རྭ་རྩེས་སྦྲ་ཚལ་བླངས་ནས་ཕྱིར་བསལ་སོང་བ་དང༌།
ཡང་སྐབས་ཤིག་བུད་མེད་ཅིག་གིས་ས་ལ་རི་མོ་འགའ་ཞིག་བྲིས་པའི་གྲངས་བརྩིས་ནས་ལོ་འདིའི་བར་ཞབས་ཀྱི་སྙུན་རོ་ཅུང་ཟད་ལངས་ཡོང་དེ་ནས་གཞི་མེད་དུ་འགྲོ་ཟེར་བ་ཁོ་ན་ལྟར་བྱུང་བ་གཡག་རྣམས་དྲེགས་པ་ཕོ་བརྒྱུད་དང་བུད་མེད་དེ་མོ་བརྒྱུད་ཀྱི་རྣམ་འཕྲུལ་ཏེ་བསྟན་

སྲུང་རྣམས་ཀྱིས་འཕྲིན་ལས་བསྒྲུབས་པར་སྣང༌། སླར་བཀྲ་ཤིས་ལྷུན་པོར་སྐོར་ཙམ་ཕེབས་ནས་མདོ་ཕྱོགས་ཀྱི་ཐུགས་གཉེར་འཕྲོ་འཐུད། ཚད་མའི་བཤད་པ་དང་ཞལ་བླངས་ཀྱི་སྐབས་རྗེ་བཙུན་ས་སྐྱ་པ་ཡབ་སྲས་འདི་ལྟར་བཞེད་ཅེས་གྲུབ་མཐའ་ཟུར་ཁྱད་ཡང་ཡང་གསུངས་པས་དེར་ཚོགས་རྣམས་ཀྱིས་ཆོས་རྗེ་ཚར་པ་འདི་རང་རེའི་ཆོས་གྲྭར་འགྲིམས་པ་ཙམ་མ་གཏོགས་དོན་ལ་ས་སྐྱ་པ་ཡིན་འདུག་ཅེས་མ་རངས་པ་བྱས་སྐད།
སྔ་དྲོ་ཞིག་བཀྲ་ཤིས་ལྷུན་པོའི་ཁྲོན་པ་ཆེན་པོའི་ཐད་དེར་ཕེབས་པས་བུད་མེད་ལང་ཚོ་དར་ལ་བབས་པ་སྨ་ར་དང་སྨིན་མ་སེ་ཁྱུག་གེ་བ་བྱས་པས་ཁྱེད་ལ་རྗེ་རྡོ་རིང་པའི་གསུང་ལས་ཁའུར་མྱུར་དུ་བྱོན་གསུང་གི་གདའ།
དེའི་ལག་རྟགས་འདི་ཡིན་ཞེས་གླེགས་བམ་ཆུང་ངུ་ཞིག་གཏད་ནས་གར་སོང་ཆ་མེད་དུ་ཡལ་སོང་བ་དཔེ་དེ་མཁའ་སྤྱོད་སྐོར་གསུམ་གྱི་བེའུ་བུམ་ཡིན་འདུག མི་འགྱངས་པར་རྡོ་རྗེ་ཐེག་པའི་སྨིན་གྲོལ་གྱི་གདམས་པ་རྣམས་ཉན་པ་ལེགས་པས་འདིར་བྱོན་ཞེས་ཁའུ་སྐྱེས་ལྷས་ནས་རྗེ་བཙུན་རྡོ་རིང་པ་ཆེན་པོའི་ཕྱག་ཐམ་བྱུང་བ་ན་རྗེ་བཙུན་མི་ལ་རྗེ་མར་པའི་དྲུང་དུ་བྱོན་པ་ལྟ་བུའི་དགའ་སྤྲོ་བསམ་གྱིས་མི་ཁྱབ་པ་དང་བཅས་གྲུམ་སྟོད་ཁའུ་བྲག་རྫོང་དུ་སང་ཕེབས་རྒྱུའི་དོ་ནུབ་ནམ་ཕྱེད་ཙམ་ལ་མགོན་ཁང་གི་སྒོ་བརྡུངས་ནས་སང་ཆོས་སྐྱོང་སོགས་མན་ངག་རྣམས་ཀྱི་སྣོད་ཚར་པ་ཡོང་བ་ཡོད་ཟེར་བ་གསན་པས་སང་ནང་པར་རྡོ་རིང་རིན་པོ་ཆེས་མདང་འདི་བཞིན་བྱུང་བས་དེ་རིང་ཁོང་འབྱོར་པ་འདྲ་གསུངས།
སྐུ་འཁོར་བ་ཞིག་གིས་བྱུང་ཚུལ་སྙན་དུ་གསོལ་བས་ཁོང་ཡུལ་མཉན་པས་སྟན་ལེགས་པ་ཞིག་ཐིང་གསུངས་འཕྲལ་དུ་

སྐུ་ཞབས་སུ་བཏང་བའི་ཚེ་རས་ཡུག་དཀར་པོ་སྣེ་ཚང་བའི་མཇལ་དར་ཕུལ། ཆོས་རྗེའི་དྲུང་ཕེབས་ལམ་ལ་འོ་མི་བརྒྱལ་ཞིང་བདེ་བར་བྱོན་པ་བཀའ་དྲིན་ཆེ་གསུངས། སྔོན་ནས་ཞལ་མཇལ་ཞིང་ཐུགས་མོས་ཆེ་བའི་སྟེང་བཤེས་སྤྲིངས་ལས།
རྡོ་ཐལ་གྱིས་བྱུགས་དགུང་ཟླའི་འོད་ཀྱིས་ནི། །ཆེས་དཀར་ཉིད་དུ་ཅི་སྟེ་མི་བགྱིད་ལགས། །ཞེས་སྔ་རབས་ཀྱང་ཆེས་ཆེར་ལྷག་པའི་ཐུགས་མོས་འཁྲུངས་བཀྲ་ཤིས་ལྷུན་པོའི་ཁྲོན་པ་ཁའི་གནས་ཚུལ་ཞུས་ནས་དཔེ་དེ་གཟིགས་ཕུལ་བས་བཞད་མོ་མཛད་པ་དང་སྦྲགས་པ༵འི་མཁའ་སྤྱོད་མས་གདན་འདྲེན་ལ་ཕྱིན་གདའ་བ་གླེགས་བམ་འདིའང་དེའི་ཆོས་སྐོར་ཡིན།
ད་རེ་ཞིག་དཔེ་ཁྲོད་དུ་སྐྱོལ་མཛོད་གསུངས་པ་བཞིན་ཕྱག་དཔེའི་ཁྲོད་དུ་སྐྱེལ་བར་ཕེབས་པས་དཔེ་རགས་བརྩིགས་པའི་གསེབ་ནས་དཔེ་དེ་གཏོན་ཤུལ་ཧར་རེ་འདུག་པ་དེར་བཅུག་པས་ཁྲིག་འགྲིག་སོང་བས་དད་པ་དང་ངོ་མཚར་དཔེ་གང་གིས་ཀྱང་མཚོན་དུ་མེད་པ་ཐོབ་པའི་གསུང་སྒྲོས་གནང་བ་ལམ་ཡིག་ཏུ་ལར་འདི་སྐོར་གྱི་གཏམ་མང་པོ་ཞིག་ཡོད་ཀྱང་གསང་བའི་དོན་དུ་མངོན།
ཕྱི་ལྟར་དུ་ཞིང་སྐྱོང་དབང་པོ་མངོན་སུམ་དུ་བཞུགས་པའི་དབེན་གནས་ཁའུ་བྲག་རྫོང་གི་རྣལ་འབྱོར་སྤྱོད་པའི་འདུས་སྡེ་རྣམས་མཛེས་པའི་རྒྱན།
ནང་ལྟར་དུ་ལྷ་སྔགས་ཡེ་ཤེས་ཀྱི་ནུས་པས་རྡོ་རྗེའི་ཆོས་སྐྱོང་མཐའ་དག་བྲན་དུ་འཁོལ་བའི་མཐུ་སྟོབས་ཀྱི་གད་བརྒྱངས་སྲིད་རྩེའི་བར་དུ་སྒྲོག་པའི་དཔའ་བོ།
།གསང་བ་ལྟར་ན་བདེ་སྟོང་ཟུང་དུ་འཇུག་པའི་སྒྱུ་མའི་གར་གྱིས་དཀྱིལ་འཁོར་རྒྱ་མཚོ་སྤྲོ་བ་དང་བསྡུ་བའི་བྱེད་པོ་ཁྱབ་བདག་རྡོ་རྗེ་སེམས་དཔའ་དངོས་དཔལ་ལྡན་བླ་

མ་དམ་པ་འདིའི་ཞབས་པད་ཡུན་དུ་བསྙེན་པའི་ཆེད་དུ་དོན་མེད་ཀྱི་གཡེང་བའི་འདུ་འཛི་ཐམས་ཅད་རྒྱང་དུ་བསྲིངས། བགྲང་བྱ་དུ་མར་བག་ཕབ་སྟེ་བཞུགས་ནས་དམ་པའི་ཆོས་ཀྱི་བཀའ་དྲིན་ནོད་པ་ནི། འཇིག་རྟེན་གྱི་མིག་གཅིག་པུ་འབྲོག་མིས་འཕགས་པའི་ཡུལ་དུ་པཎ་གྲུབ་ཤྲཱི་ལེནྡྲ་རུ་ཙིའམ་སློབ་དཔོན་མི་ཐུབ་ཟླ་བར་གྲགས་པ་ལ་རྩ་བ་མེད་པའི་ལམ་འབྲས་ཤིག་གསན་ཞིང་ཡོངས་སུ་གྲགས་པ་མུ་གུ་ལུང་དུ་པཎ་ཆེན་གྷ་ཡ་དྷ་ར་ལ་རྫོགས་པར་ཞུས་ཏེ་རིམ་གྱིས་འཕེལ་བར་བཀའ་སྲོལ་མི་འདྲ་བ་བཅོ་བརྒྱད་ཙམ་བྱུང་ཟེར་ཡང༌།
གཙོ་བོར་གྱུར་པ་རྗེ་བཙུན་ས་སྐྱ་པ་ཆེན་པོར་བཀའ་བབས་པ་ཡིན་ལ། དེ་ལའང་ཚོགས་བཤད་ངོར་རྫོང་གོང་དཀར་བ་གསུམ་ལ་དར་རྒྱས་ཆེ་ནའང་རྗེས་འབྲང་གི་མཁས་གྲུབ་ཕལ་ཆེར་གྱི་མིག་དང་རྣ་བའི་སྤྱོད་ཡུལ་དུ་མ་གྱུར་པ་གསང་བ་ལས་ཀྱང་ཆེས་གསང་བ་བདག་ཆེན་རྡོ་རྗེ་འཆང་གིས་ཡབ་འཇམ་དབྱངས་ཆེན་པོ་དང༌།
རྡོ་རྗེ་འཆང་ཀུན་དགའ་བཟང་པོས་འཁོར་ལོ་སྡོམ་པ་དཀོན་ཅོག་རྒྱལ་མཚན་ཁོ་ནར་སྩལ་བ་ཆུ་བོ་གཉིས་འདྲེས་ཀྱི་ཚུལ་དུ་ཐུགས་ཀྱི་བུམ་པ་གཏམས་པ་ལས་ཉེ་བར་འོངས་པ་སྙན་བརྒྱུད་སློབ་བཤད་ཀྱི་ཉམས་འཁྲིད་ཟབ་མོ་ལན་གྲངས་གསུམ་གྱི་བར་དུ་སྨིན་རྒྱས་སུ་གསན་པའི་ཆ་ལག་དཔལ་ཀྱེ་རྡོ་རྗེའི་རྒྱུ་དུས་ཀྱི་དབང༌།
བདག་མེད་ལྷ་མོ་བཅོ་ལྔའི་དབང༌། དེའི་སིནྡྷཱུ་རའི་བྱིན་རླབས་ལམ་དུས་ཀྱི་དབང༌།
ལམ་སྦས་བཤད་བྱིན་རླབས་འཁྲིད་དང་བཅས་པ། གསང་བའི་ལམ་ཟབ་འཁྲིད་དང་བཅས་པ། ནང་གི་ལམ་ཟབ་ལུས་དཀྱིལ་ལ་རྣལ་འབྱོར་དབང་ཕྱུག་གི་ཐུན་མོང་དང་ཐུན་མོང་མ་ཡིན་པའི་

བྱིན་རླབས། བླ་མ་རིན་འབྱུང་དང་ཚར་གསུམ་ཁུག་པའི་བྱིན་རླབས། བརྡ་ཆིག་བརྒྱུད། གསང་བཅུའི་རྒྱས་བཏབ། སྒྲུབ་པ་ལུང་སྦྱིན་སོགས་ལམ་འབྲས་ལ་བརྟེན་པའི་དབང་བྱིན་རླབས་ཉི་ཤུ། དེ་དག་གི་རྒྱབ་ཆོས་སུ་གསུང་ངག་བླ་མ་བརྒྱུད་པའི་རྣམ་ཐར།
གསུང་ངག་གི་གླེགས་བམ་གཉིས། གཞན་ཡང་དབང་གི་ཆུ་བོ་ཆེན་པོ་སོགས་རྗེ་བཙུན་གོང་མའི་གསུང་མང་པོ་དང་རྗེ་རྡོ་རྗེ་འཆང་ཆེན་པོ་ཡབ་སྲས་གཉིས་དང་བདག་ཆེན་རྡོ་རྗེ་འཆང་ཆེན་པོས་མཛད་པའི་ཡི་གེ་སོགས་རྗེ་ཉིད་ལ་གང་བཞུགས་པ་ཐམས་ཅད་བུམ་པ་གང་བྱོའི་ཚུལ་དུ་གསན་པ་ཡང༌།
དེང་སང་ཁྱི་དང་གློ་བ་ལྟ་བུར་ཐུག་ཕྲད་བྱེད་པའི་ལུགས་དང་ཡེ་མི་འདྲ་བར་བླ་མ་ལ་ཡུན་རིང་པོ་ནས་གསོལ་བ་བཏབ།
གསེར་གྱི་མཎྜལ་དང་མཁའ་འགྲོ་ལྔ་མཉེས་པར་བྱེད་པའི་ཚོགས་ཀྱི་འཁོར་ལོ་རྒྱ་ཆེར་བསྐོར་བ་སྙན་བརྒྱུད་དང་པོའི་རྟེན་འབྲེལ། སོ་སོའི་ཐད་དུ་ངེས་པར་དགོས་པའི་དབང་བྱིན་རླབས་ལུང་རྣམས་ཚང་བར་གནང་བ་སྙན་བརྒྱུད་གཉིས་པའི་རྟེན་འབྲེལ།
སྣང་གསུམ་ནས་བཟུང་དབང་བཞི་པའི་བར་གྱི་འཁྲིད་རྣམས་བླ་མས་ཀྱང་དམར་འཁྲིད་དུ་བསྟན་སློབ་མས་ཀྱང་རྒྱུད་ལ་མྱོང་ཐོན་མ་བྱུང་གི་བར་བསྒོམས་པ་སྙན་བརྒྱུད་གསུམ་པའི་རྟེན་འབྲེལ།
དེ་ལ་བརྟེན་ནས་སྙན་བརྒྱུད་བཞི་པའི་རྟེན་འབྲེལ་བླ་མ་ལ་རྡོ་རྗེ་འཆང་དངོས་ཀྱི་མོས་གུས་སྐྱེས་ཤིང་སྒྲོ་འདོགས་ཐམས་ཅད་ཅིག་ཅར་དུ་ཆོད།
།ཉམས་དང་རྟོགས་པའི་མཚོ་རྡོལ་རྟེན་འབྲེལ་ཐམས་ཅད་རང་འགྲིག་ཏུ་གྱུར་པས་མོས་གུས་གཞོན་ནུའི་བདེ་བ་ལྟ་བུས་ཐུགས་རྒྱུད་ཚིམ་པས་ཚད་མ་བཞི་དང་སྙན་བརྒྱུད་བཞིའི་བདག་

པོར་གྱུར་ཏོ། །དེང་སང་ཚོགས་བཤད་པ་རྣམས་བར་དོ་སོགས་ཀྱི་འཁྲིད་གླེགས་བམ་དངོས་བསྟན་ལ་མེད་ཅེས་བློར་མི་ཤོང་ཡང་འཇམ་མགོན་ས་པཎ་གྱིས། འོན་ཀྱང་རྟེན་འབྲེལ་ཟབ་མོའི་གནད། །ད་དུང་ཀུན་གྱིས་རྟོགས་པར་དཀའ།
།གླེགས་བམ་ཙམ་ལ་བརྟེན་པ་ཡི། །ལམ་འབྲས་པས་ཀྱང་འདི་མི་ཤེས། །ཞེས་གླེགས་བམ་ལ་མ་བརྟེན་པའི་སྙན་བརྒྱུད་ཡོད་པ་མ་གོ་བའི་སྐྱོན་ཡིན་ལ། གལ་ཏེ་ཚེ་འདིར་མ་གྲོལ་ཞིང་འདའ་ཁ་མ་ཡང་གནད་དུ་མ་སོང་བའི་རིགས་ལ་བར་དོར་འོ་བརྒྱལ་ངེས་པར་འབྱུང་བས།
དབང་པོ་རབ་ལའང་ལྟོས་ས་ལྟོས་འཇོག་གི་རབ་འབྲིང་ཐ་གསུམ་འབྱུང་བས་རྩི་ལུགས་ཤེས་དགོས་ཤིང་འཁོར་འདས་དབྱེར་མེད་ལ་བཤད་ལུང་ཡམ་མེ་བ་ལས་མ་བྱུང་བས་ས་སྐྱ་པའི་དགེ་བཤེས་ཆེན་པོར་རློམས་ཏེ་སེམས་ངོ་སྤྲོད་པར་ཕྱག་ཆེན་ཡམ་ཞིག་ཞུ་ཟེར་ནས་རྟོགས་ལྡན་བླུན་པོ་སྐྱབས་འགྲོའི་གནད་ཙམ་ཡང་མི་ཤེས་པ་ཞིག་ལ་ཐལ་མོ་སྦྱར་ནས་བསྟེན་པས་ཞབས་ལ་ཐག་པ་འདོགས་པ་མང་ཞིང༌།
དབང་བཞིའི་དམིགས་རིམ་ཡང་འཁོར་འདས་དབྱེར་མེད་དང་གདན་གསུམ་ཚང་བའི་གནད་དོན་ངོ་མ་འཕྲོད་པས་ཆག་མེད་རྣམས་བཤར་སྦྱང་ཙམ་གྱི་ཁ་ཏོན་ལྕི་བ་དང༌། བཤད་པ་རྒྱ་ཆེན་པོ་ལས་ཉམས་ལེན་གྱི་སྙིང་པོ་མེད་པར་གོ་ནས་ད་གཟོད་ཉམས་ལེན་བྱེད་རྒྱུ་གཞན་ནས་འཚོལ་བ་སྐད་བྱེད་པའི་རང་མཚང་མང་པོ་ཉི་མ་དང་སྦར་མོའི་དཔེ་བཞིན་ཀུན་གྱིས་མཐོང་བ་ལྟར་ཡིན་ལ།
སློབ་བཤད་འདི་ཉིད་ཚུལ་ལྡན་ཞིག་ཐོབ་ན་དབང་པོ་འབྲིང་ཡན་ཆད་ལ་ཚེ་གཅིག་ལུས་གཅིག་ལ་འཚང་རྒྱ་བར་ནུས་པའི་ཆོས་གསུངས་པ་དེ་འདི་ཡིན་པ་འདུག
།

བཤད་པ་དང་ཉམས་ལེན་གང་བྱེད་ཀྱང་འདི་ལས་ལྷག་པ་མེད་སྙམ་པ་ངེས་པར་སྐྱེ་ཞིང་རྣམ་དཔྱོད་དང་བསོད་ནམས་རབ་ཏུ་གྱུར་པ་རྣམས་ལ་གདམས་པ་ཐོས་ཙམ་ནས་བླ་མ་ལ་སངས་རྒྱས་དངོས་ཀྱི་མོས་གུས་སྐྱེ། རྡོ་རྗེ་འཆང་ནས་རྩ་བའི་བླ་མའི་བར་དུ་ཡེ་ཤེས་ཀྱི་གཟི་འོད་རབ་ཏུ་འབར་བའི་བྱིན་རླབས་ཀྱི་བརྒྱུད་པ་མ་ཉམས་པས་སློབ་མས་ཉམས་སུ་བླངས་ཙམ་ཉིད་ནས་མཚན་རྟོག་གི་དྲི་མ་བྲལ་བའི་ཕྱག་རྒྱ་ཆེན་པོའི་ཡེ་ཤེས་མྱུར་དུ་འཆར་ལ།
དམ་ཆོས་ཀུན་གདུལ་བྱའི་བློ་ཁྲིད་ལས། །ཕྱོགས་འཛིན་གྱི་གྲུབ་མཐའ་སྐྱོང་མ་མྱོང༌། ཞེས་གདུལ་བྱ་མོས་པ་སྣ་ཚོགས་པ་རྗེས་སུ་འཛིན་པ་ལ་ཆོས་མང་དུ་ཉན་པ་ལས་རང་ཉིད་ཉམས་སུ་ལེན་རྒྱུ་འདི་རང་གིས་ཆོག་སྙམ་ཆོས་དང་བླ་མ་གཞན་ལ་འགྲམ་ཆུ་མི་ལྡང་བ་ཞིག་ཡོད་པས།
ལམ་གླུར། རྗེ་རྡོ་རིང་པ་དང་མཇལ་ནས་བླ་མ་དང་ཆོས་གཞན་ལ་བརྟེན་ནས་སངས་རྒྱས་སྒྲུབ་བསམ་པ་མེད་གསུང་བའང་དོན་འདི་ལ་དགོངས་པར་སྣང༌།
ལམ་འབྲས་ཚོགས་བཤད་ཚར་གཉིས། ལམ་འབྲས་དང་འབྲེལ་བའི་བྱིན་རླབས་མང་བ། གཞན་ཡང་ལམ་སྐོར་ཕྱི་མ་བརྒྱད། །བསམ་མི་ཁྱབ་དང་མཆོད་རྟེན་དྲུང་ཐོབ་ཀྱི་བྱིན་རླབས། གསེར་ཆོས་བཅུ་གསུམ་གྱི་ནང་ནས་མཆོག་བསྒྲུབས་པས་ཐུན་མོང་ཞར་ལ་འབྱུང་བ།
མཁའ་སྤྱོད་སྐོར་གསུམ་གྱི་བྱིན་རླབས། རྗེ་བཙུན་ཡབ་དང་ཐུན་མོང་དང་ཐུན་མོང་མ་ཡིན་པའི་ཉམས་འཁྲིད་ཡར་ཀླུངས་པ་ནས་བརྒྱུད་པ།
ཆོས་སྐོར་གྱི་ལུང༌། ཐུན་མོང་བསྒྲུབས་པས་མཆོག་ཞར་ལ་འབྱུང་བ་རིག་བྱེད་མ། བགེགས་ཀྱི་རྒྱལ་པོ། འདོད་

རྒྱལ་སྟེ་དམར་ཆེན་སྐོར་གསུམ་གྱི་ཐུན་མོང་དང་ཐུན་མོང་མ་ཡིན་པའི་བྱིན་རླབས་རྗེས་གནང་ལུང་མན་ངག །སྙིང་གི་གསེར་ཐག །ཏི་ནུ། ནོར་རྒྱུན་མ་སྟེ་དམར་ཆུང་སྐོར་གསུམ། ཛམ་དམར་སྲོག་སྒྲུབ། འཛམ་ནག
།སེང་གེ་སྒྲ། འཆི་མེད་རྡོ་རྗེའི་ལྷ་མོ། སེང་གདོང་མ། ཚེ་དཔག་མེད་དཀར་པོ་ཡུམ་བཅས་སོགས་གསེར་ཆོས་སྐོར། བསྟན་སྲུང་རྒྱ་མཚོའི་སྡེ་དཔོན་རྡོ་རྗེ་ནག་པོ་ཆེན་པོ་ལ་བཀའ་བབས་བཞིར་བཞུགས་པའི་སྐོར་ནས་གསང་འཁྲིད་དང་བྲན་བདུད་ཀྱི་རྗེས་གནང་ཐུན་མོང་མིན་པ་དཀྱིལ་འཁོར་གྱི་དབང་རྣམས་མ་གཏོགས་ལྷ་བརྒྱད་དང་བཅུ་གཉིས་མ་ཐུན་མོང་དང་ཐུན་མོང་མ་ཡིན་པས་ཐོག་དྲངས་ལྕམ་དྲལ་ལས་མཁན་ཕྱི་ནང་བྲན་བདུད་དང་བཅས་པའི་རྗེས་གནང༌།
ཕྱི་རྟེན་དང་མཆོད་གཏོར་ལ་བརྟེན་ནས་སྒྲུབ་པ། ནང་རྩ་གསུམ་འཁོར་ལོ་ལྔ་ལ་བརྟེན་ནས་སྒྲུབ་པ། གསང་བ་ཡང་གསང་སེམས་ཉིད་ལ་བརྟེན་ནས་སྒྲུབ་པའི་སྙིང་པོར་གྱུར་པ་ནང་འཁྲིད་ཡར་ཀླུངས་པ་དང༌།
གསང་འཁྲིད་གཉིས། རྡོ་རྗེ་བྲག་རྫོང་མ་ཕྱི་ནང་གསང་གསུམ་གྱི་འཁྲིད། རྒྱབ་རྟེན་གྱི་ཡི་གེ་མགོན་པོད་མེ་འབར་མ། དེར་མ་འདུས་པའི་རྒྭ་ཨ་རྙན་དམ་པ་ཡར་ཀླུངས་པ་བར་སྡིངས་པ་གསུམ་གྱི་ཡི་གེ་སོགས་ཤིན་ཏུ་ཟབ་པའི་ཡིག་སྣ་དང༌།
ཡི་གེར་མ་འཁོད་པ་ཞལ་ནས་ཞལ་སྙན་ནས་སྙན་དུ་བརྒྱུད་པའི་གདམས་པ་མཐའ་ཀླས་པ་དང་ཐུན་མོང་བ་ངོར་པའི་པོད་སེར་དང་བདག་ཆེན་ཀུན་དགའ་དབང་ཕྱུག་ནས་བརྒྱུད་པ་ཚང་བར་གསན་པས།
དཀར་ཆག་གནད་སྒྲོན་ལས། དེས་ན་འཁོན་སྟོན་རྡོ་རྗེ་འཆང༌། །གང་དེའི་ཐུགས་སྲས་ཀུན་སྤངས་རྗེ། །ཁོ་བོས་གཙུག་གི་

རྒྱན་དུ་བསྟེན། །ཅི་གསུང་བཀའ་རྣམས་འབད་པས་བསྒྲུབས། །སྐྱབས་གཞན་སྤངས་ནས་གཅིག་ཏུ་དྲིལ། །དེ་ཡི་མཐུ་ལས་ཐུགས་རྗེའི་རྒྱུན། །བཀའ་དྲིན་བདུད་རྩིས་སྙིང་མྱོས་པའི། །ཚུལ་བཞིན་ཤེས་པ་ཁོ་བོར་གདའ།
།ཞེས་གསུངས། གསང་འཁྲིད་ཀྱི་རྗེས་གནང་དང་གསང་འཁྲིད་དངོས་གཞི། ལས་བཞིའི་མགོན་པོའི་རྗེས་གནང་སོགས་ཁ་ཤས་མ་གཏོགས་དཔལ་མགོན་སྟོབས་འཕྲོག་དབང་པོ་གདོང་བཞི་པའི་རྗེས་གནང་སྤུ་གྲི་སོ་རྡེབ་དང་ཚེ་སྒྲུབ་སྲུང་འཁོར་གྱི་འཁྲིད་ལས་ཚོགས་ཡིག་ཆུང་ཤོག་དྲིལ།
དེར་མ་འཁོད་པ་སྙན་ནས་སྙན་དུ་བརྒྱུད་པའི་གདམས་པ་སོགས་ཚང་བར་གསན། ཞལ་གྱི་རྗེས་གནང་སྐབས་རྗེ་ཉིད་ཀྱི་སྐུའི་མདངས་ན་བཟའི་ཁ་དོག་སོགས་མཐིང་ཁར་གཟིགས་ཤིང་ཁྱད་པར་ཡེ་ཤེས་དབབ་པའི་བར་ལ་བར་སྣང་ནས་མི་རྐང་གི་སྒྲ་ཤིན་ཏུ་གསལ་བ་དང་ཕུན་སུམ་ཚོགས་པ་མངའ་བ་གསེར་གྱི་རི་བོ་འདྲ་ཞེས་སོགས་བཀྲ་ཤིས་ཀྱི་ཚིགས་བཅད་དབྱངས་དང་བཅས་ནས་སྒྲོག་པ་གསལ་བར་གསན།
ཁྱད་པར་མགོན་པོ་གདོང་བརྙན་ཅན་གྱི་རྗེས་གནང་གསན་པའི་ཚེ་ཕྱག་མཛད་པ་ནས་བཟུང་འཇིགས་པས་སྐུ་ལུས་ཀྱི་ཚོ་མི་ཐུབ་པ་ལྟ་བུ་དང་ཡེ་ཤེས་དབབ་དུས་མགོན་ཁང་རྡིབ་པ་འདྲ་བ་དང་ཁའུའི་རི་ཐམས་ཅད་ཉིལ་བ་བཞིན་གྱི་ཚག་སྒྲ་འུར་སྒྲས་ཁྱབ་པས་རེ་ཞིག་ཐུགས་དྲན་མེད་དུ་སོང༌།
ཐུགས་དྲན་རྙེད་ཚེ་གནས་ལུགས་དོན་གྱི་མགོན་པོ་རང་རྒྱུད་ལ་ཤར་བའི་བདེ་བ་ཆེན་པོ་བྱིན་རླབས་ཀྱི་ཆུ་བོ་མ་ནུབ་པ་ཡིན་གསུང་བྱུང་བ་ན་བླ་མའི་ཞལ་ལ་གཟིགས་པར་མི་བཟོད་པ་འཇིགས་སུ་རུང་བ་

ཞིག་ཏུ་ཤར་ཞིང་སྙུན་རོ་སོགས་བགེགས་ཀྱི་རྣམ་པ་འདྲ་བའང་སངས། མན་ངག་གཡུལ་ལས་རྣམ་རྒྱལ་གྱི་ལས་སྦྱོར་མཛད་པས་ཞག་འགའ་ནས་བསྒྲལ་བྱ་དེ་པུ་ཏྲས་དངོས་སུ་ཁྲིད། ལས་འདི་བཞིན་བསྒྲུབས་ཡོད་པས་གཏང་རག་ཏུ་བསྐང་གསོ་ཞིག་འཕྲལ་རྩོམ་གྱིས་བསྐུལ་མ་བྱུང་བ་ལྟར་བསྐང་གསོ་ཁྱད་ཅན་དེ་ཐུགས་རྩོམ་མཛད།
གཞན་ཡང་དུར་ཁྲོད་བདག་པོ། དཀར་བདུད་སོགས་ས་སྐྱ་པའི་ཟབ་ཆོས་སུ་གྲགས་པའི་དབང་ལུང་དུ་མ། གཤེད་དམར་ལྷ་ལྔའི་དབང་བྱིན་རླབས་སྤྲོས་མེད་ཀྱི་འཁྲིད།
འཇིགས་བྱེད་རྭ་ལུགས། ནག་པོ་མཚོ་སྐྱེས་ཌོམ་བྷི་སྟེ་ཀྱེ་རྡོར་ལུགས་གསུམ་སོགས་བླ་མེད་ཀྱི་དབང་མང་བ། གསེར་ཆོས་རྣམ་པ་ལྔར་གྲགས་པ་རྩ་བ་ནེ་གུ་ཆོས་དྲུག
།སྡོང་པོ་ཕྱག་རྒྱ་ཆེན་པོ། ཡལ་ག་ལམ་འཁྱེར་རྣམ་གསུམ། མེ་ཏོག་མཁའ་སྤྱོད་དཀར་དམར། འབྲས་བུ་འཆི་མེད་རང་གྲོལ་རྣམས་དང༌། དེ་དག་དང་འབྲེལ་བར་ནེ་གུའི་དབང་བྱིན་རླབས་ཉེར་ལྔ་སོགས་དང༌།
རྒྱབ་ཆོས་སུ་ཡིག་སྐོར་གྱི་ལུང་ཚང་ལ་མ་ནོར་བར་གསན། སུ་ཁ་སིདྡྷིའི་དབང་དང་དེ་དག་དང་འབྲེལ་བའི་ཡིག་སྣ། སྒྲུབ་ཐབས་བརྒྱ་རྩ་རྒྱ་གཞུང་དང་བཅས་པ་སོགས་མདོར་ན་རྗེ་བཙུན་ཉིད་ལ་མངའ་བའི་ཟབ་ཆོས་རྣམས་ལྷག་མ་ལུས་པ་ལྟ་བུར་གསན་པ་མིང་ཙམ་དུ་མ་བཞག་པར་ཚིག་དོན་གྱི་ཆ་ལ་སྒྲོ་འདོགས་བཅད།
ཐུགས་ཉམས་སུ་གང་བསྟར་བ་མཐའ་དག་ལ་ཉམས་རྟགས་དང་དངོས་གྲུབ་མ་ཐོབ་པ་མེད་ཅིང་གཙོ་བོར་བིརྺ་པ་དང་ནཱ་རོ་ཏ་པའི་གསང་ཆེན་སློབ་བཤད་ལ་བརྟེན་ནས་མཆོག་གི་དངོས་གྲུབ།
དམར་པོ་སྐོར་གསུམ་དང་མགོན་པོ་ཆེ་ཆུང་སོགས་ལ་བརྟེན་ནས་

མཆོག་ཐུན་གྱི་དངོས་གྲུབ་སྣ་ཚོགས་པ་འབད་མེད་དུ་རྙེད་པའོ། །གསོལ་འདེབས་ལས། སླར་ཡང་གྲུམ་སྟོད་ཁའུའི་ལམ་བགྲོད་ཚེ། །བསྟན་སྲུང་རྣམས་གཉིས་ཛོ་ཀའི་ཟོལ་གྱིས་འོངས། །ཕོ་ཉའི་ཚུལ་དུ་མཁའ་ལ་ཞབས་བསྐྱོད་དེ།
།གེགས་མེད་འཕྲིན་ལས་བསྒྲུབ་ལ་གསོལ་བ་འདེབས། །ནམ་ཡང་འབྲལ་མེད་ལྟོས་པར་བཅས་པ་ཀུན། །རྗེ་བཙུན་བླ་མས་སྐྱོང་བར་ཞལ་བཞེས་ཤིང༌། །ཆོས་ཀྱི་འཕྲིན་ལས་འཁོར་ལོ་སྒྱུར་བ་ཡི། །རྒྱལ་ཚབ་མཆོག་ཏུ་བསྔགས་ལ་གསོལ་བ་འདེབས།
།འཆི་མེད་བདུད་རྩི་བསྒྲུབ་པའི་བཀའ་གནང་ཞིང༌། །དབང་བསྐུར་དམ་ཚིག་རྡོ་རྗེ་དྲིལ་བུ་གཏད། །གཞལ་མེད་སྐུ་གདུང་ཡིད་བཞིན་དབང་པོ་ལས། བྱིན་རླབས་བདུད་རྩི་བཞེས་ལ་གསོལ་བ་འདེབས།
།འོད་གསལ་དབྱིངས་ལས་བཞེངས་པའི་མཛེས་སྐུ་ཡི། །ངོ་མཚར་གསུང་གི་སྣང་བས་ལུང་བསྟན་ཅིང༌། །སྔོན་ནས་འབྲེལ་བའི་མཁའ་སྤྱོད་དགའ་མ་དེས། །དགྱེས་པའི་འཛུམ་ཞལ་བསྟན་ལ་གསོལ་བ་འདེབས།
།ཞེས་པ། དེ་ནས་རྨུ་གཤོང་དུ་ཡབ་ཡུམ་མཇལ་བ་སོགས་ལ་ཕེབས། རིང་པོར་མ་ལོན་པར་རྡོ་རྗེ་འཆང་ཀུན་སྤངས་ཆོས་རྗེའི་དྲུང་དུ་ཕེབས་རྩིས་ཀྱིས་གཞིས་ནས་ཆིབས་ཐོག་ཏུ་ཁྱོན་པ་ནས་བཟུང་ཁའུར་མ་བྱོན་པར་ཨཱ་ཙརྻ་གཟི་བརྗིད་ཅན་གཉིས་ཀྱིས་གར་བསྒྱུར་ཞིང་སྐུའི་གཡས་གཡོན་སྐྱོར་བའི་ཚུལ་གསལ་བར་གཟིགས་པ་མགོན་པོ་ཆེ་ཆུང་གཉིས་སྐུ་ལུས་དང་གྲིབ་མ་བཞིན་འབྲལ་མེད་དུ་བསྲུང་སྐྱོབ་མཛད་ཅིང་འཕྲིན་ལས་བསྒྲུབ་པའི་མཚན་མར་གསལ།
དགུང་ལོ་བཅུ་བདུན་ནས་ཞབས་པད་བསྟེན་པའི་དབང་

དུ་བྱས་ན་ལོ་ངོ་བདུན་ཙམ་དམ་བཅར་བཞུགས་ལོ་དྲུག་གི་རིང་མཛད་པར་ཀུན་སྤངས་ཆེན་པོའང་དེ་བར་ཟབ་ཆོས་རྣམས་འཕྲོད་པ་གནང་ནས་མཁའ་སྤྱོད་དུ་གཤེགས་པར་བཞེད་པའི་དགོངས་པས་ཆོས་རྣམས་རྟག་འགྲུས་སུ་མཛད་པ་དང༌།
རྗེ་བླ་མས་ཀྱང་ཉིན་མཚན་དལ་མེད་ལྟ་བུར་གསན་བསམ་ལ་བརྩོན་པའི་ཤུགས་ཀྱིས་བཞེད་པ་རྣམས་འགྲུབ་པར་བརྟེན་དགུང་ལོ་ཉེར་གསུམ་དུ་ཕེབས་པ་ཤིང་ཕོ་སྤྲེལ་ལོ་སྐྱེ་འཆི་ལ་རང་དབང་འདུས་པའི་དབང་གིས་རྗེ་བཙུན་རྡོ་རིང་ཆེན་པོ་དེ་ཉིད་ཞིང་གཞན་དུ་གཤེགས་པའི་གསུང་འགའ་ཤས་ཕེབས་པའི་ཚེ།
བཀའ་ལས་བདག་གིས་སྦྱིར་བསྟན་པ་དང་སེམས་ཅན་གྱི་དོན་དང་ལྷག་པར་བདག་ཅག་མགོན་སྐྱབས་གཞན་མེད་པའི་འགྲོ་བ་རྣམས་ལ་ཐུགས་བརྩེ་བ་ཆེན་པོས་དགོངས་ནས་ཞབས་པད་ཡུན་རིང་དུ་བརྟན་པའི་ཐུགས་འདུན་ཅིས་ཀྱང་གནང་དགོས་ཞུས་པས།
ད་ལོ་མ་ཤི་ན་ལོ་བརྒྱ་ཙམ་མི་ཐུབ་པའི་ངེས་པ་མི་གདའ་སྟེ། ད་རང་དེ་ཙམ་ཡིན་པ་འདྲ་ཆོས་རྗེ་རྡོ་རྗེ་འཆང་ཆེན་པོ་ལྟ་བུ་མཁས་གྲུབ་བསྟན་པའི་རྩ་ལག་དེ་ལའང་དགུང་ལོ་བདུན་ཅུ་དོན་ལྔ་ཐུབ་པ་ལ་ཀུན་གྱིས་སྐུ་ཚེ་མཐར་ཕྱིན་ཟེར་གྱིན་འདུག
།ད་ལོ་འདི་ཙམ་ལོན་བླ་མ་བདུན་ཅུ་རྩ་གཉིས་ཀྱི་ཐུགས་ཟིན།
སྡོམ་པ་དང་དམ་ཚིག་ལ་གནོང་འགྱོད་ཡེ་མེད། ལམ་འབྲས་ཐོག་མར་ཐོབ་ནས་ད་བར་ལམ་དུས་ཐུན་བཞི་མ་འདི་ཆག་མ་མྱོང༌། བསྟན་པ་དང་སེམས་ཅན་གྱི་དོན་ཡང་བྱེད་ཚད་བྱུང༌།
ད་ངའི་ཚབ་ཁྱེད་ཚོས་བྱེད་ལས་ཆེ། རྗེ་བཙུན་རིན་པོ་ཆེས་དགའ་སྟོན་ལ་གདམས་པར། བླ་མའི་རྣལ་འབྱོར་འབྲལ་མེད་དུ་བསྒོམས་ན་བླ་མ་འབྲལ་མེད་དུ་

ཡོང་བ་ཡིན་གསུང་བ་དང༌། ངེད་བཀའ་གདམས་པའི་ཇོ་བོ་རྗེའི་གསུང་ལས། སྦྲུལ་གྱི་པགས་པ་བརྗེས་ཀྱང་སྦྲུལ་མི་འཆི། །ཁོ་བོ་འཆི་ཚུལ་བསྟན་ཀྱང་ཨ་ཏི་ཤ །གསུངས་པ་བདོག་པས་དེ་དང་འདྲ། ཁྱེད་དད་པ་ཡོད་པ་རྣམས་ལ་ནི་ང་དང་འདུ་འབྲལ་མེད་པ་ཡིན།
ཁྱེད་ཚོ་རྐྱང་པར་མ་ཟད་ཁྱོད་ཚོ་ལ་བློ་བསྟད་པ་ཚོའང་ངས་སྐྱོང་བ་ཡིན། ཧ་ཅང་ཆོས་རྗེའི་དགོངས་པ་ལ་བླ་མའི་སྟོང་འུར་ལ་དགོངས་པ་ཡོང་སྟེ། འབྲོག་མི་ལོ་ཙཱ་བའི་གསུང་སྒྲོས་བྲིས་པ་ལས།
བླ་མ་དེ་མནར་མེད་ན་བཞུགས་ཀྱང་རང་གིས་སངས་རྒྱས་སུ་མོས་ནས་གསོལ་བ་བཏབ་ན་རང་རྒྱུད་ལ་སངས་རྒྱས་ཀྱི་བྱིན་རླབས་འཇུག་སྟེ། དེ་གཉིས་ཀྱི་ཆོས་ཉིད་ལ་དབྱེ་བ་མེད་པའི་རྟེན་འབྲེལ་ཡིན་བྱ་བ་ཡོད།
དེ་ཅིས་ཀྱང་ཡོང་བ་ཡིན་པ་གདའ་གསུང༌། བདག་གི་གསུང་ཆོས་ཀྱི་འཕྲོ་འགའ་ཡོད་པའང་སྐལ་དམན་འགའ་ཞིག་ལ་འཛེམ་པའི་རྣམ་པས། རེས་འགའ་ཇ་ཁང་ཆུང་ངུ་ཡོད་པ་སོགས་སུ་ཤུབ་བུས་གནང༌།
རེས་ཕྱིའི་སྤང་ཁ་དང་མཆོད་རྟེན་ལ་ཞབས་སྐོར་མཛད་པའི་ཚུལ་གྱིས་ཕྱགས་ཕྱིར་འགྲོ་གསུངས་ནས་མི་གཞན་མེད་པ་ན་སྐུ་ཁྱེལ་ཙམ་མཛད་ནས་གསུང་ཆོས་གནང༌། ཆོས་རྗེ་ལ་འདི་པ་སྔར་ནས་ཅིས་ཀྱང་གཤོད་བསམ་པ་ཡོད་དེ་བྲེལ་བ་དང་སྙོམ་ལས་ཀྱི་དབང་དུ་ལུས་པ་ཡིན།
ད་དགའ་རབ་འདྲིལ་བས་བློ་བདེ་གསུངས། གཞན་ཡང་འདས་མ་འོང་གི་གནས་ཚུལ་ལུང་བསྟན་ངོ་མཚར་བ་ཇི་སྙེད་ཅིག་གསུང་གི་གདའ།
ཞེས་གསུངས་པ་རྡོ་རིང་རིན་པོ་ཆེའི་རྣམ་ཐར་བཞིན་དབྲི་བསྣན་མེད་པར་བཀོད་པ་ཡིན། འདས་མ་འོངས་ཀྱི་གནས་ཚུལ་ནི་སེང་

གེ་རྩེ་བའི་མངའ་ཐང་མྱུར་དུ་འཇིག་པ། རྗེ་ཉིད་ཀྱི་སྐུ་ཚེའི་ཚད། སྣོད་ལྡན་གྱི་སློབ་མ་རགས་རིམ་ཡོང་བ་དང་ཆོས་སྟོན་པའི་དུས་ཚོད། སྐུ་ཚེ་ཕྱི་མའི་སྐོར་སོགས་ཀྱི་ལུང་བསྟན་ཤིན་ཏུ་རྒྱས་པ་ཡོད་འདུག་ཀྱང་དེང་སང་ཟིན་བྲིས་སོགས་གསལ་བར་མི་སྣང༌།
རྡོ་རྗེ་དྲིལ་བུ་སྔར་ཐུགས་བེད་སྤྱད་པའི་ལེགས་པ་ཞིག་གནང་སྟེ་ཆོས་རྗེ་རང་འདི་དཀྲོལ་ནས་དབང་བསྐུར་གཞན་དོན་རྒྱ་ཆེན་པོ་མཛོད་ཅིག་གསུངས།
གཞན་དངོས་པོའི་གནང་སྦྱིན་གྱི་རིགས་ཞུ་ཡི་མེད་འདུག་ཀྱང་ད་ལམ་སྐུ་ཁམས་ཧྲེབ་པས་རྟེན་འབྲེལ་འཕྱུགས་དོགས་ཞུ་བ་མཛད། ཉིན་གཅིག་སྐུ་སྲུང་ཁྲོད་ནས་འཕགས་པ་དང་བདག་ཆེན་རིན་པོ་ཆེ་གཉིས་ཀྱི་བདུད་རྩི་རིལ་བུ་དང་སྒྲུབ་ཡིག་བདག་ཆེན་རྡོ་རྗེ་འཆང་གིས་མཛད་པ་གནང༌།
རྗེ་བཙུན་རིན་པོ་ཆེའི་བདུད་རྩིའི་ཕབས་རྒྱུན་དང་སྒྲུབ་སྣོད་རྣམས་བླ་བྲང་ཤར་པར་ཡོད་པས་སྐུ་ཉེ་ཡིན་གཤིས་གཡར་པོ་མཛད་ན་ཡོང༌།
བདག་ཆེན་རིན་པོ་ཆེའི་བདུད་རྩི་རིལ་བུ་འདི་ཁར་སོང་ན་སྐྱེ་བ་བཅུ་གཉིས་ཚུན་ལ་སངས་རྒྱས་ཐོབ་པའི་ལུང་བསྟན་ཐེངས་གསུམ་བྱུང༌། བདག་ལ་སྒྲུབས་ཤིག་པར་བཀའ་སྩལ་ཀྱང་མ་གྲུབ་ཁྱེད་ཀྱིས་སྒྲུབས་ཤིག་ཅེས་སྐུ་དཔུང་སྟེང་དུ་ཕྱག་གིས་ཅབ་ཅབ་མཛད་བྱུང་བར།
སྔར་སེམས་དཔའ་ཆེན་པོ་ལའང་ཐོག་མར་མཛད་དཀའ་བྱུང་བའི་འཕྲོས་འདུག་པས་བདག་གིས་མི་འོང་ངམ་ཞུ་བ་གནང་བར་ཡིག་ཆ་འདི་གསལ་པོ་ཡིན་པས་འདི་སྟེང་ནས་མཛད་ན་འགྲུབ་གསུངས།
ཧོར་ཟླ་བཅུ་པའི་ཚེས་བཅོ་ལྔ་ལ་ཀུན་སྤངས་ཆེན་པོ་དག་པའི་ཞིང་དུ་གཤེགས་པའི་ཚུལ་བསྟན་པའི་བཞུགས་གདན་གྱི་ཁར་བྱང་སེམས་དཀར་པོ་

མཐེབ་ཀོར་གྱི་རྒྱ་ཙམ་ཞིག་བྱུང་བ་དེ་ཞལ་དུ་ལྷག་མ་མ་ལུས་པར་གསོལ་བས་བརྒྱུད་པ་ཟིན་པའི་རྟེན་འབྲེལ་འགྲིག །མཆོད་འབུལ་དང་དགོངས་རྫོགས་ཀྱི་རིམ་པ་རྒྱ་ཆེར་སྤེལ་བའི་ཁུར་བཞེས་མཛད། ཉིན་གཅིག་སྤྲིན་དཀར་གྱི་ཕུང་པོའི་གསེབ་ན་སེང་གེ་གཉིས་ཀྱིས་བཏེག་པའི་རིན་པོ་ཆེའི་ཁྲིའི་སྟེང་ན་རྡོ་རིང་རིན་པོ་ཆེ་སྐུའི་དབྱིབས་དང་ཆ་བྱད་ཇི་ལྟ་བ་བཞིན་གསལ་བར་གཟིགས་ཏེ་དབུགས་དབྱུང་གཟེངས་བསྟོད་བྱིན་རླབས་མཛད།
ཚར་ཆེན་ཉིད་ཀྱིས་མཛད་པའི་གསོལ་འདེབས་ལས། སླར་ཡང་འོད་གསལ་ངང་ལས་སྐུ་བཞེངས་ཏེ། །སེང་གེའི་ཁྲི་ལ་ཞབས་སེན་པདྨ་བཀོད། །འཛུམ་ཞལ་བདུད་རྩིའི་རྒྱུན་གྱིས་སྐལ་ལྡན་གྱི།
།སྙིང་གི་གདུང་བ་བསལ་ལ་གསོལ་བ་འདེབས། །ཞེས་སོ། །དེའི་ཚེ་རྗེ་བཙུན་རྡོ་རྗེ་རྣལ་འབྱོར་མ་མངོན་སུམ་དུ་ཞལ་བསྟན་པའི་ངོ་མཚར་གྱི་སྣང་བ་ཅི་ཡང་ཤར་ཞིང༌། རྡོ་རིང་རིན་པོ་ཆེར་བྱིན་རླབས་གསན་པའི་དུས་བར་སྣང་གི་སྤྲིན་གསེབ་ནས་རྗེ་བཙུན་མའི་སྐུ་གཟིགས་པར་བརྟེན་ཆོས་རྗེ་ལ་མཁའ་སྤྱོད་མའི་བྱིན་རླབས་བྱས་རེས་ཀྱིས་རྟགས་ཁྱད་པར་ཅན་རེ་ཡོང་གི་འདུག་གསུང་བའང་འདི་རིགས་ལ་དགོངས་སོ།
།དབྱངས་ཅན་བཞད་པའི་སྒྲིབ་བྲལ་མཁྱེན་མཚོའི་ནང༌། །མཆོག་སྲེད་སྤྲུལ་པའི་གར་དང་ལས་སྨོན་གྱིས། །འབྲེལ་བའི་གཟུགས་བརྙན་ཤར་ནས་ལུང་སྟོན་པ། །རྣམ་གསུམ་དམ་པའི་ཡོན་ཏན་དངོམ་པ་བཞིན། །མི་བཟད་དུག་གི་རླངས་འཁྲིགས་ས་བདག་གདོན།
།སྲོག་རྩ་དྲག་སྔགས་མ་གི་ཏས་བཅད་དང༌། །ལྷན་ཅིག་ཆོས་སྲུང་རྭ་རྩེས་ཀླུ་གཉན་བྱད། །ཉེར་བཀྲོལ་

བགྲང་བྱའི་ལུང་བསྟན་རྣ་བར་སྙན། །ཚད་མ་བཞི་ལྡན་འཁོར་ལོས་ཐུབ་བསྟན་ལུས། །ཀུན་ཚང་གླིང་བཞིར་དབང་སྒྱུར་ཡབ་རྗེའི་ཁྲིར། །མངའ་གསོལ་ཅོད་པན་འཆིང་ལ་གདན་གསུམ་ལྷ། །མཁའ་ཁྱབ་མེ་ཏོག་གླུ་གར་རོལ་མོར་བྲེལ།
།ཡི་དམ་ཆོས་སྲུང་དགྱེས་པའི་དཔྱིད་ཀྱི་མ། །འབོད་བྱེད་སོས་ཀྱིས་ཁུ་བྱུག་འདྲེན་པའི་གླུས། །མཆོག་ཐུན་དངོས་གྲུབ་འདབ་བརྒྱ་གྲོལ་བའི་སྦུབས། །ཕན་བདེའི་སྦྲང་རྩི་མངར་པོ་ཅི་ཡང་འཛག
།སྙན་བརྒྱུད་ཆོས་ཀྱི་བརྡ་སྤྲོད་མ་ལུས་པ། །རང་རིགས་དབང་པོར་གཏད་པས་སརྦ་ཛྙཿ །ཆོས་དབྱིངས་ཟག་བཅས་བདེ་བའི་མལ་ཉལ་ཀྱང༌། །དག་སྐུའི་གདོང་བཞི་སྤྲུལ་དེ་སུ་ཡིས་འགོག །བྱུ་རུའི་འཁྲི་ཤིང་བཞིན་དུ་དམར་བའི་གཟུགས།
།མཉེས་ལྕུགས་འཁྲིལ་ལྡེམ་རྩེ་འཇོའི་ཡིད་འོང་མ། །དར་བབས་ལང་ཚོའི་ཨུཏྤལ་དམར་པོའི་སྒྲོས། །འཛུམ་པའི་བདུད་རྩི་འདྲེན་བྱེད་གཟིགས་མོར་དངར། །གསོལ་འདེབས་ལས།
དཔལ་ལྡན་ནཱ་ལེནྡྲ་ཡི་ཆོས་གྲྭ་ཆེར། །བདག་ཆེན་རྗེ་ཡི་ཞབས་ཟུང་གུས་བསྟེན་ཅིང༌། །རྡོ་རྗེ་འཆང་དབང་རྗེ་བཙུན་སྒོ་རུམ་པས། །ཟབ་ལམ་གདམས་པ་སྩལ་ལ་གསོལ་བ་འདེབས། །མཁས་དང་གྲུབ་པའི་ཡོངས་འཛིན་དབང་པོ་མཆོག
།དྲུག་ཅུ་རྩ་གསུམ་གུས་པས་ཉེར་བསྟེན་ནས། །རྒྱ་ཆེན་གསར་སྙིང་རྒྱུད་སྡེ་རྒྱ་མཚོའི་ཚོགས། །མ་ལུས་ཐུགས་སུ་ཆུད་ལ་གསོལ་བ་འདེབས། །ཞེས་པར་ཚིག་གི་ཟིན་སོ་ཡོད་མེད་སྣ་ཚོགས་ཀྱང༌།
དེ་ནས་ཁའུ་སྐྱེས་ལྷས་ཀྱི་སུམ་ཅུ་རྩ་གསུམ་ཟེར་བའི་བྲང་ཁང་དུ་སྐུ་མཚམས་ཤིན་ཏུ་དམ་པར་བཅད་ནས་ལམ་དུས་ཐུན་བཞི་མ་དང་གཙོ་བོར་ལམ་ཟབ་ཀྱི་རྣལ་

འབྱོར་ལྷུར་བླངས་པའི་ཚེ་དགྱེས་མཛད་རྡོ་རྗེ་ལྷ་དགུའི་དཀྱིལ་འཁོར་དང་གསང་འཁྲིད་ཀྱི་ཉམས་ལེན་གནང་བའི་དུས་མགོན་པོ་ལྷ་བརྒྱད་འཁོར་དྲེགས་པ་བརྒྱད་དང་བཅས་པ་གསལ་བར་གཟིགས། ཡང་ནུབ་ཅིག་མནལ་ལམ་དུ་མ་ཇོའི་རྣམ་པ་ཅན་ཞིག་གིས་རི་སུལ་གྱི་རྣལ་འབྱོར་མ་མཇལ་ན་འདི་ན་ཡོད་ཅེས་ཟེར་བར་དགྱེས་བཞིན་དུ་བུད་མེད་དེས་ལམ་སྣ་བྱས་ཏེ་ཕེབས་པས་དུར་ཁྲོད་ཆེན་པོ་བསིལ་བའི་ཚལ་ཡིན་རྒྱུ་བའི་ཤིང་ཐོ་རེ་ཡོད་པའི་དབུས་ན་རྡོ་ཕུང་ཞིག་གི་གསེབ་ཏུ་གནམ་སྒོ་འདུག་པ་ཕྱེ་སྟེ་འདི་ན་ཡོད་ཟེར་བ་གཟིགས་པས་ཞལ་བྲམ་གཟུགས་དཀར་པོ་རལ་པའི་ཐོར་ཚུགས་ཅན་རས་དཀར་པོ་གྱོན་པ་ཕྱེད་ཀྲུང་དུ་བཞུགས་པ་ཕྱག་གཡས་ན་ཐོད་ཁྲག་དང་གཡོན་ན་མི་རྐང་གི་གླིང་བུ་དང་ཤིང་གི་བུམ་པ་འཛིན་པ།
འོད་ཟེར་དུ་མ་འཕྲོ་བ་ཞིག་གཟིགས། དེ་ནས་ཀྱང་འབྲལ་མེད་ལྟ་བུར་དངོས་སུ་ཡང་ཡང་འབྱོན་ཞིང་ལས་ཐམས་ཅད་བསྒྲུབས་པར་མཆིས།
གདན་ས་ཆེན་པོ་དཔལ་ལྡན་ས་སྐྱར་ཕེབས་ནས་རྟེན་བརྟེན་པ་ཐམས་ཅད་ཞིབ་མོར་མཇལ་བ་གནང་ཞིང་ཁྱད་པར་མགོན་པོ་དངོས་སུ་གཟིགས། དགེ་འཕེལ་དུ་རྟེན་བཞེངས་ཀྱི་ཚེ་སྐུ་འབག་གི་ཞལ་རྡུལ་འཕྱི་བ་མཛད་པས་པུ་ཏྲས་དངོས་སུ་འོངས་ཏེ་འཕྱི་ལུགས་འདི་བཞིན་བྱེད་དགོས་ཞུས།
དགུང་ལོ་ཉི་ཤུ་རྩ་བཞི་ཙམ་ལ་བབས་པའི་ཚེ་གདན་ས་འོག་ནས་བདག་ཆེན་རིན་པོ་ཆེ་ངག་གི་དབང་ཕྱུག་གི་ཞབས་ཕྱི་མཛད་ནས་དབུས་ཕྱོགས་སུ་ཕེབས།
གསུང་ངག་ལམ་འབྲས། གཤེད་དམར་གྱི་དབང་བྱིན་རླབས་སྤྲོས་མེད་ཀྱི་འཁྲིད། རྡོ་རྗེ་འཕྲེང་བའི་དབང་སོགས་བཀའ་ཆོས་མང་དུ་གསན། གལ་

ཆེ་དུས་མཆོད་དཔོན་དང་དབང་འཁྲིད་ཀྱི་སྐོར་ལ་ཐུགས་དོགས་སེལ་གྱི་རིགས་ནང་བཅར་དུ་འབུལ་བ་སོགས་བདག་ཆེན་རིན་པོ་ཆེའི་ཕྱག་གཡོག་ནང་སྐོར་གྱི་རྣམ་པའང་ཡུན་རིང་ཙམ་མཛད། བདག་ཆེན་རྗེས་ཆོས་ཀྱི་འཁོར་ལོ་སྐོར་ཞིག་པའི་གནང་བ་སྩལ་བ་ལ་བརྟེན་ནས་རོང་སྟོན་ཤེས་བྱ་ཀུན་རིག་གི་གདན་ས་ནཱ་ལེནྡྲའི་ཚོགས་ཆེན་ལ་གསུང་ངག་རིན་པོ་ཆེ་ཚོགས་བཤད་ཡོངས་རྫོགས་ཤིག་གནང༌།
ཐམས་ཅད་དད་པའི་ས་ལ་བཀོད་དེ་བདག་ཆེན་རིན་པོ་ཆེ་ལས་ཀྱང་འུར་བ་ཙམ་བྱུང་བར་དྲུང་འཁོར་ནས་ཕྲག་དོག་གི་རྣམ་པ་ཅི་རིགས་བྱུང༌།
ལྷུན་གྲུབ་སྡིངས་པས་སྦྱིན་བདག་བྱས་འཕན་ཡུལ་བྱ་བཟང་གི་ཆོས་ཁྲིའི་གདོང་གི་ས་སྟོང་དེར་སྤྱིལ་བུ་ཞིག་ཡོད་པར་བཅད་རྒྱ་མཛད་དེ་དཔལ་རྡོ་རྗེ་འཇིགས་བྱེད་ཀྱི་བསྙེན་པ་ཟླ་བ་ལྔ་ཙམ་སོང་བའི་སྔ་དྲོ་ཉི་མ་རྩེ་ཤར་ལ་འོད་དམར་པོས་ལྷོའི་ཕྱོགས་རྣམས་གང་འདུག་པ་ཉི་ཟེར་ཡིན་ནམ་དགོངས།
གཟིགས་པ་ན་མེ་དཔུང་ཆེན་པོ་འུར་སྒྲ་དང་བཅས་པ་བློས་མི་འཁྱུད་པའི་དབུས་ན་འཇིགས་བྱེད་ཡོངས་རྫོགས་འཁོར་བཅུ་གཅིག་ཞབས་གཡས་བརྒྱད་ཀྱི་ཐད་དུ་ལས་གཤིན་རྭ་རྩེ་ཤིན་ཏུ་རྣོ་བ་གཡས་གྲི་གུག་གཡོན་པས་མི་དར་མ་ཞིག་གི་སྐེ་ཞགས་པས་བཅིངས་པ་དེ་ལ་ཞལ་ནས་འཕྲོས་པའི་མེ་འཕོག་པ་ན་བུག་པ་དགུ་ནས་ཁྲག་འཛག་པ་ཞིག་གཟིགས།
ཁ་སྐོང་གི་སྦྱིན་སྲེག་ཀྱང་མཛད། ལམ་ཡིག་ཏུ་རྗེ་ངག་དབང་གྲགས་པའི་ཞབས་ཕྱིར་ལོ་བརྒྱད་ཙམ་བསྡད་གསུང་པའང་འདིའི་སྐབས་སུ་ཡིན་པར་མཆིས།
ཆུ་འབྲུག་ལོ་ཟླ་བ་དང་པོའི་ནང་དུ་གཙང་ལ་ཕེབས། འདི་རེས་བསྙེན་པར་རྫོགས་ཀྱང་གསོལ་འདེབས་ལ་རྩ་བ་བཅོལ་བས་འོག་

ཏུ་འབྱུང༌། སྟོན་བོ་དོང་དུ་རྗེ་བཙུན་སྒོ་རུམ་པ་ཆེན་པོ་ལ་དཔལ་དུས་ཀྱི་འཁོར་ལོའི་བདག་པོ་ཆེན་པོའི་བར་གྱི་དབང་ཡོངས་སུ་རྫོགས་པ་དང་གུར་མགོན་གྱི་མན་ངག་སོགས་ཆོས་བཀའི་རིགས་རྒྱ་ཆེར་གསན།
སྔོན་ཡར་ཀླུངས་པ་དང་འཇམ་དབྱངས་སྒེག་པ་དཔོན་སློབ་ཏུ་གྱུར་པའི་རྟེན་འབྲེལ་དུས་འདིར་འགྲིག་ཚུལ་ཀུན་མཁྱེན་མཁྱེན་བརྩེའི་རྣམ་ཐར་དུ། བདག་གིས་བླ་མ་དམ་པའི་དྲུང་ན་མཇལ་ཞིང་གསུང་ཆོས་འདྲའང་གསན་གྱི་འདུག་པ་མཐོང་བས་སྔར་ཡེ་མ་མཇལ་ནའང་འདྲིས་འདྲིས་འཐད་འཐད་འདྲ་མོ་ཞིག་གིས་སེམས་ལ་དགའ་ཚོར་དང་བླ་མའི་དགའ་བ་ལ་བསམ་པ་དུང་དུང་པ་བྱུང༌།
རྗེ་འདར་ཕྱོགས་ལ་ཕེབས་ཁར་བདག་ཡོད་སར་ཐོལ་གྱིས་བྱོན་བྱུང་ནས་གོས་ཆེན་ལྕགས་ནག་ཁ་དོ་པ་ཞིག་དང་སྟོང་སྐུད་དམར་པོ་མང་པོ་ཞིག་གནང༌།
འདི་ལ་ཕྱག་འཕྲེང་ཐག་པ་བཞིན་མཛོད་གོས་ཆེན་འདི་ལ་བྲིས་སྐུ་ལྟ་བུ་མཛད་དམ་གང་ནའང་མི་ལ་མ་གནང་བར་ཕྱག་ཚགས་མཛོད།
རྟེན་འབྲེལ་ཞིག་ཡོད་དོ་གསུངས་ཤིང་ཞལ་འཛུམ་མང་པོ་མཛད་ཀྱིན་འདུག་པ་དེ་དུས་ནི་དགའ་བ་ལ་བསམ་པ་ལས་མ་བྱུང༌། ད་བསམས་ན་མགོན་པོ་ཆེ་ཆུང་འདི་རྣམས་ཐོབ་པའི་རྟེན་འབྲེལ་སྒྲིག་པ་གནང་བར་འདུག་གོ
།རྒྱལ་བའི་དགོངས་པ་ཟབ་གསལ་མཁའ་དབྱིངས་ལས། །ཚུར་མཐོང་བྱིས་པས་སྤར་ཚོད་ཅི་ཞིག་ཐིངས། །དུས་གསུམ་གསལ་བར་མཁྱེན་དེས་བདག་ལྟ་བུའང༌། །སྙན་བརྒྱུད་གདམས་པའི་སྣོད་དུ་རུང་བར་དགོངས།
།དམ་པའི་ཞལ་བཞེས་རྡོ་ཡི་རི་མོ་བཞིན། །འགྱུར་མེད་བདེན་པས་ཐུགས་ལ་བཏགས་ན་ཡང༌། །

རང་གིས་གསོལ་བ་བཏབ་པ་མི་དྲན་པ། །ཨ་ཧོ་ལས་ཉོན་དབང་གིས་སྐྱེས་པས་ལན། །ཞེས་སོ། །སླར་རང་གི་བསྟི་གནས་སུ་ཆོས་སྒོ་བ་འཁྲུལ་ཞིག་བྱམས་པ་ཤེས་རབ་བཟང་པོའི་དྲུང་དུ་དཔལ་རྣལ་འབྱོར་གསང་མཐའ་འཁོར་ལོ་སྡོམ་པའི་སྐོར་གྱི་བཀའ་བབས་ཏེ་ལམ་རྫོགས་པར་གསན།
མཐུ་སྟོབས་ཀྱི་དབང་ཕྱུག་ཐམས་ཅད་མཁྱེན་པ་འཇིགས་མེད་དཔའ་བོའི་ལུགས་འཛིན་པ་འབྲས་སྤུངས་པ་ཚེ་དབང་བཀྲ་ཤིས་ལ་རྗེ་བཙུན་གོང་མའི་ཡབ་མེས་འཁོན་རིགས་སྔགས་འཆང་རྣམས་ཀྱི་ཡི་དམ་ཀྱི་ལྷ་མཆོག་གི་དངོས་གྲུབ་འབད་མེད་དུ་སྩོལ་བ་དཔལ་ཆེན་པོ་ཁྲག་འཐུང་ཧེ་རུ་ཀ་ཡང་དག་ལྷ་ལྔ་བཅུ་རྩ་བརྒྱད་ཀྱི་དབང་དང་ཡིག་སྣ།
བར་ཆད་བདུད་སྡེའི་གཡུལ་ལས་རྒྱལ་བ་བཅོམ་ལྡན་འདས་དཔལ་རྡོ་རྗེ་གཞོན་ནུ་ལྷ་ཁྲ་སྟོང་ལས་བྱང་ཆུབ་སྒྲུབ་པའི་དབང་བཞི་དང་སྨད་ལས་གདུག་པ་སྒྲོལ་བའི་རྗེས་གནང༌།
མན་ངག་ཡིག་སྐོར། ཆོས་སྐྱོང་དཀར་བདུད་ཀྱི་རྗེས་གནང་ལས་ཚོགས།
རྣམ་འཇོམས་བིར་ལུགས་ལྷ་དོན་ལྔའི་དབང་ལུང༌། གུར་གྱི་མགོན་པོ་གྲི་གུག་ལྷ་ལྔའི་རྒྱུད་ལུགས་ཀྱི་དབང༌། སིནྡྷུ་རའི་དཀྱིལ་འཁོར་ལ་བརྟེན་པའི་མན་ངག་ལུགས་ཀྱི་དབང་བཞི། ལྷ་བརྒྱད།
ལྷ་བཅུ་གཉིས་མ། གྱི་ལྗང་ལུགས་ཀྱི་ལྷ་བཅུ་བདུན་མའི་དབང༌། དེ་དང་འབྲེལ་བའི་སྒྲུབ་སྐོར་སོགས་མཁས་གྲུབ་ཀུན་དགའ་རྣམ་རྒྱལ་གྱི་ཐུགས་དམ་མགོན་པོད་ཡོངས་རྫོགས། ཀླུ་སྒྲུབ་ལུགས་ཀྱི་མགོན་པོ་གདོང་བརྙན་ཅན་ཕྱག་དྲུག་པ་དང་ལས་བཞིའི་མགོན་པོའི་རྗེས་གནང༌།
པར་བུའི་ཆོ་ག་སོགས་ལས་ཚོགས་ཁ་ཤས། སྨན་བླ་སྤྲུལ་སྐུའི་རྗེས་

གནང༌། རྒྱལ་པོ་ཆེན་པོ་རྣམ་ཐོས་སྲས་སེར་ཆེན་རྟ་བདག་བརྒྱད་ཀྱིས་བསྐོར་བ། ལྗང་གུ་ཀླུ་བརྒྱད་ཀྱིས་བསྐོར་བ། མཐིང་ཁ་ལྷ་མོ་བརྒྱད་ཀྱིས་བསྐོར་བ། སློབ་དཔོན་པདྨ་སཾ་བྷ་ཝ་ལུགས་ཀྱི་སྤྲིན་གསེབ་མ་རྟ་བདག་བརྒྱད།
ཡང་གསང་དྲག་པོ་མདུང་དམར་ཅན་རྟ་བདག་བརྒྱད་དང་བཅས་པ་རྣམས་ཀྱི་རྗེས་གནང་དང་རྣམ་སྲས་སྐོར་གྱི་ཡིག་སྣ་ཁ་ཤས། དམར་པོ་སྐོར་གསུམ་གྱི་རྒྱུན་གང་ཡོད། དཔལ་ཚོགས་ཀྱི་བདག་པོ་ཇོ་བོ་རྗེའི་ག་ག་མ་དཀར་པོ་ཕྱག་བཞི་པ།
ཆགས་པའི་རྡོ་རྗེ་སོགས་ཀྱི་རྗེས་གནང་དང་ཡིག་སྐོར་རྣམས་གསན། ཁ་སྐོང་དཀར་ཆགས་ལས། འོན་ཀྱང་འཆམ་དང་འགྲོས་ཀྱི་སྤྲོས་པ་ནི། །འདོད་ན་རྡོ་རྗེ་གདན་པ་ལས་གཞན་པའི།
།ཚད་ལྡན་མེད་ཕྱིར་དེ་ཡི་ལུགས་བཞིན་སྟོན། །ཅེས་པའི་དོན་ལྟར་མགོན་པོ་ཆེ་ཆུང་གཉིས་ཀྱི་འཆམ་དབྱངས་སོགས་ཀྱི་ཕྱག་ལེན་དཔྱིས་ཕྱིན་པར་སྦྱོང་བདར་མཛད། དཔོན་སློབ་གཉིས་ཆོས་སྐྱོང་སྐོར་ལ་གོ་བསྡུར་གནང་ནས་དེང་སང་བོད་ན་ས་སྐྱ་པའི་ཆོས་སྐྱོང་ལ་ངེད་རང་གཉིས་ལས་མཁས་པ་མེད་པ་འདྲ་ཞེས་ཀྱལ་ཀ་གསུངས་སྐད།
ཞབས་ཆེར་བསྙུན་ཡང་གཙང་ཆུར་འཇུག་པ་སོགས་ལས་གཞན་མའི་འཕྲོད་བསྟེན་གྱི་སྤྲོས་པ་དོར་ཏེ་ཐོས་བསམ་ལྷུར་མཛད་པས་ཀུན་ཧ་ལས་ཏེ་ཆོས་སྡེའི་གྲྭ་རིགས་རྣམས་ཡོན་ཏན་གྱི་སྦྱོང་བདར་དྲན་བསྐུལ་ལ་དེ་ལས་ལྷག་པ་མ་བྱུང་ཟེར།
རྫོང་ལུགས་ཀྱི་བསྟན་པའི་སྲོལ་འབྱེད་ཆེན་པོ་རྩང་བྱམས་པ་རྡོ་རྗེ་རྒྱལ་མཚན་གྱི་དངོས་སློབ་རྒྱུད་གསུམ་སྨྲ་བ་ཤེས་རབ་རིན་ཆེན་གྱི་དྲུང་དུ་གུར་གྱི་མགོན་པོ་ལྕམ་དྲལ་ལྷ་གསུམ།
ལྷ་བརྒྱད་མཁའ་འགྲོ་སྦགས་སྒྲུབ་རྣམས་ཀྱི་

རྗེས་གནང༌། གཞན་ལས་ཆེས་ཟབ་པ་རྩ་བའི་མན་ངག་གཉིས། རྣམ་པར་དབྱེ་བ་བཅུ་གཉིས། ཡན་ལག་གི་མན་ངག་བཅུ་དྲུག །ཆོ་གའི་ལག་ལེན་ཉི་ཤུ། དེ་དག་གི་ཡིག་ཆའི་གཙོ་བོ་མང་པོའི་ལུང་སོགས་ས་སྐྱ་རྫོང་ཆུང་པར་གྲགས་པའི་མན་ངག་མཐའ་དག་གི་ཟབ་ཆོས་མང་པོ་གསན་ཅིང༌།
བླ་མ་འདི་དག་གིས་གཙོ་བྱས་གུར་གྱི་མགོན་པོའི་སྐོར་ཁོ་ན་ལ་བླ་མ་བཅུ་བསྟེན་ལུགས་སྲོལ་མ་འདྲེས་པ་ཡོངས་སུ་རྫོགས་པར་གསན་པ། ཇི་སྐད་དུ།
ཁྱད་པར་ནག་པོ་ཆེན་པོའི་མན་ངག་ནི། །བརྒྱུད་ལྡན་བླ་མ་བཅུ་ཕྲག་གཅིག་ལ་ཞུས། །འགྲན་ཟླ་ཀུན་བྲལ་དྲིན་ཅན་རྡོ་རིང་པའི། །སྙན་བརྒྱུད་ཟབ་མོ་བུམ་པ་གང་བྱོར་ཐོབ། །ཅེས་དང༌། ཨེ་ཝཾ་པ་ནི་བསྡུས་ལ་སྤྲོས་པ་ཆུང༌།
།མུས་སྲད་པ་ནི་དཀར་ཆག་ཁྲིམས་ཆགས་ཅན། །རྡོ་རྗེ་གདན་པ་འཆམ་དང་ནུས་པའི་བདག །ཁོ་བོས་ཐོབ་པའི་ཐུན་མོང་བརྒྱུད་པ་གསུམ། །ཞེས་བྱུང་ལ། གནོད་སྦྱིན་བེག་ཙེ་ལྕམ་དྲལ་གྱི་རྗེས་གནང་ལུང་མན་ངག་རྣམས་གསན།
གཞན་ཡང་སྔ་ཕྱི་བསྡོམས་པར་བླ་མ་བསྟེན་པའི་སྐོར་ལ་ལོ་ཟླའི་དུས་ངེས་ཅན་མ་རྙེད་པས་ཕྱོགས་མཚུངས་སུ་བཀོད་པར། དྭགས་པོ་པཎ་ཆེན་ཕྱོགས་ལས་རྣམ་རྒྱལ་ལམ་རྗེ་བཙུན་འཕྲིན་ལས་ཞབས་ལ་སྒྲོལ་དཀར་ཡིད་བཞིན་འཁོར་ལོ་སོགས་ཀུན་མཁྱེན་བཀྲ་ཤིས་རྣམ་རྒྱལ་ནས་བརྒྱུད་པའི་ཟབ་ཆོས་དུ་མ་དང་ཀར་ལུགས་སོགས་ཀྱི་ཆོས་བཀའ་ཁ་ཡར།
གཞུང་དུ་རྔོག་སྟོན་ཆེན་པོ་བསོད་ནམས་བསྟན་འཛིན་ལ་རྔོག་ལུགས་ཀྱི་དཀྱིལ་འཁོར་བདུན་གྱི་དབང་དང་རྒྱུད་བཤད།
ཆོས་སྐྱོང་དུད་སོལ་ལྷ་མོའི་སྐོར་རྣམས་དང༌།

མི་ཏྲ་བརྒྱ་རྩ་ནི་དབང་དང་རྗེས་གནང་གང་ཡིན་ལ་དཔྱད་གཞི་འདུག་ཀྱང་གསན། བླ་ཆེན་མདོ་ཁམས་པ་ཡོན་ཏན་རྒྱ་མཚོ་ལ་ས་དགེ་ཞལ་གསུམ་གྱི་འཇིགས་བྱེད་མཁན་པོར་གྲགས་པ་རྣམས་ཀྱི་རྣ་བའི་སྤྱོད་ཡུལ་དུ་མ་གྱུར་པའི་རྫོགས་རིམ་ཡེ་ཤེས་མཁའ་འགྲོའི་རྡོ་རྗེའི་ཚིག་རྐང་ལ་བརྟེན་པའི་རྭ་འཁྲིད་མཁའ་འགྲོ་སྙན་བརྒྱུད་སོགས་ཟབ་ཆོས་དུ་མ།
འགོས་རྡོ་རྗེ་སེང་གེ་ལ་གཤིན་རྗེ་གཤེད་དམར་པོ་ལྷ་བཅུ་གསུམ་གྱི་རྣལ་འབྱོར་བཞིའི་འཁྲིད།
རྣལ་འབྱོར་བཞི། བདུད་རྩིའི་ལྷ་མོ་ནོར་འཛིན་མ་དཀར་མོ། འཁྲུལ་འཁོར། ཕྱིའི་བྱད་རྫས། རྣམ་རྟོག་འོད་གསལ་འཕོ་བ་རྣམས་ཀྱི་བྱིན་རླབས། དེ་དག་གི་ཡིག་ཆ་མང་པོའི་ལུང༌།
སྒྲུབ་ཐབས་བརྒྱ་རྩ་དང་རྒྱ་མཚོའི་རྗེས་གནང་ལུང༌། རྡོ་རྗེ་འཕྲེང་བ་སོགས་ཀྱི་དབང་ལུང༌། ཆོས་རྗེ་ཉན་ཆེན་པར་ཀྱེ་རྡོར་བཀའ་བབས་བཞི། གསང་འདུས་ལུགས་གསུམ་སོགས། གྲུབ་མཆོག་སྦྱིན་པ་རྒྱ་མཚོ་ལ་སྐྱེས་ལྷས་པའི་ཟབ་ཆོས་སྔར་གསན་བལྡབས་པ་དང་ཕྲན་བུ་ལུས་པའི་རིགས་རྣམས་ཞུ་བ་མཛད་ཅིང་དག་པའི་སྣང་བར་ཡང་ཡང་མཇལ་བ་ཡོད་འདུག
།མཐུ་སྟོབས་ཀྱི་དབང་ཕྱུག་དྲང་སྲོང་དཀའ་བཞི་པར་གཙོ་བོར་དཔལ་རྟ་མགྲིན་ཡང་གསང་ཁྲོས་པའི་དབང་ལུང་མན་ངག་ཐམས་ཅད་གསན་ཞིང་དབང་མཛད་པའི་སྐབས་ཁྲག་འཐུང་ལྷ་དགུའི་ཡེ་ཤེས་ཀྱི་དཀྱིལ་འཁོར་དངོས་སུ་བསྟན་གིང་ལྔ་གཟའ་གདོང༌།
གནོད་སྦྱིན་བེག་གདོང་ལྕམ་སྲིང་གི་ཆོས་སྐོར་རྣམས་ཀྱང་གསན།
ཆོས་སྐྱོང་རྣམས་ཀྱི་ཕྱག་ནས་བཟུང་སྟེ་མི་ལ་མི་སྤྲོད་པའི་ཚུལ་དུ་བྲན་དང་འབངས་སུ་དངོས་

སུ་གཏད། བྱང་གཏེར་གྱིས་ཐོག་དྲངས་པའི་གསང་སྔགས་རྙིང་མའི་ཆོས་སྐོར་ཆེས་མང་བ་གསན། དཔོན་སློབ་གཉིས་ཅར་ཕན་ཚུན་ཐུགས་ནང་ཤིན་ཏུ་དག་ཅིང་འདར་ཕྱོགས་སུའང་སྤྱན་འདྲེན་ཆེད་བསྟད་གནང་ནས་ཞབས་ཏོག་ཆེན་པོ་མཛད།
རྗེས་སུའང་ཤར་ཕྱོགས་ལ་ཕེབས་རེས་ཀྱིས་མཇལ་ཙམ་རེ་མཛད་ཅིང་བཀའ་ཆོས་གང་འོས་རེ་ཡང་ངེས་པར་གསན། ལྡོང་གི་སྔགས་འཆང་ཆེན་པོ་ཆོས་སྐྱོང་བསོད་ནམས་བཀྲ་ཤིས་པར་གཏེར་ཁ་མི་འདྲ་བ་ཉི་ཤུ་ཙམ་གྱི་དབང་ལུང་གསན་པར་ཕེབས་པའི་ཚེ་སྔགས་འཆང་རིན་པོ་ཆེས་ཁྱེད་དཔོན་སློབ་རྣམས་མ་བྱོན་པའི་ཞག་གསུམ་ཙམ་གྱི་ནུབ་སྔགས་གཞོན་དཀར་པོ་ཞིག་བྱུང་ནས་ཁྱོད་ལ་ངའི་ཆོས་སྐོར་རྣམས་ཞུ་བ་ལ་མི་ཞིག་འོང་བར་ཡོད་པས་དེ་ལ་རྫོགས་པར་གཤོད་དེ་ངས་བྱིན་གྱིས་བརླབས་པ་ཡིན་གསུང་བ་བྱུང་གསུངས།
དྲིན་ཅན་སངས་རྒྱས་རྣམ་རྒྱལ་ལ་ཤངས་པ་བཀའ་བརྒྱུད་ཀྱི་ལམ་ཡོངས་རྫོགས་གསན་ཅིང་ཡབ་མེས་བརྒྱུད་པའི་བླ་བརྒྱུད་ཡིན་ཅེས་ཤིན་ཏུ་གུས་པར་མཛད།
བྲག་དཀར་སེམས་དཔའ་ཆེན་པོ་བསོད་ནམས་རྒྱལ་མཚན་ལ་ཕྱག་རྡོར་འཁོར་ཆེན་ལམ་ཡོངས་རྫོགས་སོགས་ཆོས་མང་དུ་གསན། བཟད་གཡུ་གོང་པར་ཡེ་ཤེས་མགོན་པོ་ཕྱག་དྲུག་པའི་ཟབ་ཆོས་གཞན་ནས་མ་རྙེད་པ་དུ་མ།
བྱང་སྟག་ལུང་སྦས་དོན་པ་ལ་ཕག་གྲུ་ལུགས་ཀྱི་ཕྱག་བཞི་པའི་ལམ་ཡོངས་རྫོགས་བསམ་སྡིངས་མཁན་ཆེན་སངས་རྒྱས་ཡེ་ཤེས་ལ་མགོན་པོ་ལྷ་ཆེན་དཔལ་འབར་གྱི་རྗེས་གནང༌།
རྭ་སྒྲེང་མཁན་པོ་དཔལ་འབྱོར་བསམ་གྲུབ་ལ་མིའུ་ཐུང་གསོད་བྱེད་ཀྱི་རྗེས་གནང༌། ཇོ་སྟན་རོང་ཤཱཀ་པ་བཀྲ་ཤིས་རིན་ཅེན་ལ་ཨ་ཏི་ལམ་ཡོངས་རྫོགས་

དང་འདོད་རྒྱལ་ནོར་བུ་གསལ་འབར་གྱི་ལུང་གསན་དེ་སྐབས་རྫོགས་ཆེན་གྱི་རྟོགས་པ་ཕུལ་བས་ངེད་རང་ལ་ཉམས་མྱོང་དགའ་མོ་ཡོད་པའི་ལུགས་ཡིན་ཀྱང་འདི་འདྲ་སྐྱེས་མ་མྱོང་གསུངས་པས་ཚོགས་པ་རྣམས་དད་ནས་གསུང་ཆོས་མང་དུ་ཞུས།
ཉ་མགོ་གྲུ་ཁར་མཉན་པ་དུས་ལ་མ་འབྱོར་བས་ང་ཆུ་ལ་འདིང་བ་བཏིང་ནས་འགྲོ་གསུངས་པས་མདུན་གྱི་ནམ་མཁར་དཔལ་ཕག་མོ་གྲུབ་པ་བྱོན་ནས་སྙིགས་མའི་སེམས་ཅན་ཉོན་མོངས་ཅན་ལ་གསང་བའི་སྤྱོད་པ་མ་བྱེད་གསུང་བ་ཞིག་བྱུང་བས་གྲུ་ལ་ཕེབས།
གདན་ས་ཐེལ་གྱི་གནས་རྣམས་ཞིབ་པར་མཇལ། འཇག་སྤྱིལ་སྐུ་འདྲ་རིན་པོ་ཆེ་ཕག་མོ་གྲུ་པ་དངོས་སུ་གཟིགས་སྤྱན་ནམ་མཁའི་མཐོངས་སུ་ཞལ་འཛུམ་མདངས་དང་བཅས་པས་ལྟ་སྟངས་སུ་བཞུགས་སོང་བ་བརྡ་སྟོན་ཁྱད་པར་ཅན་དུ་དགོངས།
ཁམས་ལྕགས་མོ་བ་མཐུ་སྟོབས་ཀྱི་དབང་ཕྱུག་བཀྲ་ཤིས་སེང་གེ་ལ་གུར་མགོན་ཁྲོ་བཅུའི་རྗེས་གནང༌། ཞལ་གྱི་གསང་འཁྲིད་རྗེས་གནང་དང༌།
རྩ་གསུམ་འཁོར་ལོ་བཞི་ལ་བརྟེན་པའི་འཁྲིད་ཟབ་མོ་ལོ་ཆེན་གཉན་གྱི་ཐུགས་བཅུད་ཆེས་དཀོན་པ་གསན། བླ་མ་འདིས་སྟན་ཐོག་གཅིག་ཏུ་ཞལ་གྱི་བསྙེན་པ་འབུམ་ཕྲག་དྲུག་ཅུ་ཙམ་སོང་བའི་ནུས་པ་བསམ་གྱིས་མི་ཁྱབ།
གསང་འཁྲིད་བརྒྱུད་འདེབས་སུ། སྐྱེས་མཆོག་ཆོས་རྗེའི་སྲས་ཀྱི་ཐུ་བོ་པ། །ཞིང་སྐྱོང་བྲན་དུ་འཁོལ་བའི་རྡོ་རྗེ་འཛིན། །རྩ་བའི་བླ་མ་དྲིན་ཅན་མདོ་ཁམས་པ། །ཞེས་བྱུང་ལ། རྟག་བརྟན་སྤྲུལ་སྐུས་འཁྲིད་བརྫུས་མ་ཡིན་ཞེས་སྨྲ་བ་ནི་སྤྲང་པོས་ཐང་སྟོན་པར་འཕྱ་བའི་དཔེར་སྣང༌།
ཤམྦྷར་

ཆོས་རྗེ་ཀུན་དགའ་སངས་རྒྱས་ལ་གནུབས་ལུགས་ཀྱི་སྟག་ཞོན་ལྷ་མང་གི་དབང་ལུང་ཡོངས་རྫོགས། འཇམ་དབྱངས་སངས་རྒྱས་རིན་ཆེན་པས་ཨེ་ཝཾ་ཆོས་ལྡན་གྱི་མཁན་པོ་ཀུན་སྤངས་པ་མཛད་ནས་ཐར་རྩེར་བཞུགས་དུས་རྡོ་རིང་རིན་པོ་ཆེས་ཁོང་སེམས་དཔའ་ཆེན་པོའི་དབོན་ཡིན་ཅིང་རང་རེའི་བརྒྱུད་པའང་ཆོས་རྗེ་རྡོ་རྗེ་འཆང་ཡབ་སྲས་གཉིས་ལ་ཐུག་གི་ཡོད་གཤིས་ད་ལམ་འདིར་བྲེལ་བ་ལངས་པའི་ཆོས་ཀྱི་གསེང་ཞིག་ཀྱང་འདུག་པས་ཁྱེད་རང་ངོར་དུ་ལམ་འབྲས་གསན་པར་བྱོན་ཞེས་ཕྱག་ཐམ་དང་བཅས་ཐར་རྩེར་ཕེབས་པར་ལམ་འབྲས་ཡོངས་སུ་རྫོགས་པ།
མགོན་པོའི་ནང་འཁྲིད་ཀྱི་མན་ངག་ཆོས་རྗེ་དཔལ་ལྡན་རྒྱལ་པོ་ནས་བརྒྱུད་པ་སོགས་དང་གཞན་དབང་རྗེས་གནང་དུ་མ་གསན་ཅིང་གསུང་ངག་ལ་བོགས་འབྱིན་ལྟ་བུའི་ཐུགས་བསྐྱེད་ཀྱང་ཐོན་པས་ཐུགས་མོས་ཤིན་ཏུ་ཆེ་བ་བྱུང༌།
མནལ་ལམ་དུ་རྗེ་རྡོ་རྗེ་འཆང་ཡིན་ཟེར་བ་ཞིག་དང་མཇལ་བས་རྐྱེན་བྱས་ཐུགས་རྒྱུད་ལ་ཉམས་རྟོགས་ཁྱད་པར་ཅན་འཁྲུངས།
ཡབ་ཆོས་རྒྱལ་རིན་ཅེན་རྒྱལ་མཚན་ལ་ཡབ་ཆོས་དུ་མ་གསན་ཅིང་བླ་མ་འདི་ཉིད་ཀྱིས་མགོན་པོ་སྟག་ཞོན་དངོས་སུ་བྲན་གྱི་ཚུལ་དུ་གཏད་པས་ལས་སྒྲུབ་ཀྱིན་འདུག་པའི་རྒྱུ་མཚན་ལམ་ཡིག་ནའང་གསལ།
འདི་ཡན་ལ་བཀའ་དྲིན་ཆེ་བའི་བླ་མ་ཉེར་བདུན་དུ་མཛད་ཅིང་གཞན་ཡང་བྱ་འགྱུར་བ་བསོད་ནམས་སེང་གེ་ལ་བྱ་རྒྱུད་སྒོ་དྲུག་སོགས། སྤྱན་སྔ་ཤཱཀྱ་རྒྱལ་མཚན་ལ་སྒྲ་སྙན་མངོན་བརྗོད་སྡེབ་སྦྱོར་སོགས།
གྲུབ་ཆེན་རྡོ་རྗེ་རྒྱལ་པོར་ཁོང་རང་གིས་རྣལ་འབྱོར་མ་ལ་དངོས་སུ་གསན་པའི་འཕོ་བ་ཟབ་མོ། གོང་དཀར་ཚུལ་ཁྲིམས་པ་ལ་

ཟངས་གྲི་ཅན་གྱི་རྗེས་གནང་དང་བྲན་བདུད་ཀྱི་རྗེས་གནང་ཐུན་མོང་མིན་པ། དེས་མཚོན་ཆོས་འབྲེལ་གསན་པ་འཇམ་དབྱངས་ས་སྐྱ་ལོ་ཙཱ་བ། གོང་དཀར་བ་རྒྱ་སྟོན་བྱང་ཆུབ་དབང་རྒྱལ། རྒྱལ་ཡུམ་ཚུལ་ཁྲིམས་བཟང་མོ།
ལམ་ཡིག་ཏུ་ཀུ་སུ་ལུའི་བླ་མ་གསུང་པའི་ལྕགས་སྒོག་ལུང་པ་བཀྲ་ཤིས་དཔལ་འབྱོར། ངོར་ཆེན་ལྷ་མཆོག་སེང་གེ །སྒྲ་པ་སྐུ་སྐྱེ་ཤེས་རབ་རིན་ཅེན། སྔགས་འཆང་སངས་རྒྱས་འཕེལ། སྔགས་འཆང་སངས་རྒྱས་གྲགས་པ།
སྔགས་འཆང་རྡོ་རྗེ་ལེགས་ལྡན། བླ་མ་སངས་རྒྱས་རྒྱ་མཚོ། སྟག་ལུང་རིན་ཅེན་རྣམ་རྒྱལ་གྲགས་པ། ལོ་བ་སྤྱན་སྔ་ངག་དབང་གྲགས་པ་རྒྱལ་མཚན། མུས་ཆེན་ནམ་མཁའ་དཔལ་བཟང༌། བདག་ཆེན་ཨ་ཚེས་པ།
རྣལ་འབྱོར་མ་དཀོན་མཆོག་ལྡན། ནུབ་ར་བ་བློ་བཟང་བརྟན་པ། བྱ་བཏང་ཀུན་དགའ་མཆོག་ལྡན། འཇམ་དབྱངས་ཤེས་རབ་རྒྱལ་མཚན། ཆོས་རྗེ་ཆོས་སྐྱོང་རྒྱལ་མཚན། ཆོས་རྗེ་བཀྲ་ཤིས་རྣམ་རྒྱལ། འབྲུག་པ་ངག་དབང་ཆོས་རྒྱལ།
རྗེ་བཙུན་དམ་པ་ཀུན་དགའ་གྲོལ་མཆོག །ངོར་ཆེན་དཀོན་ཅོག་ལྷུན་གྲུབ། ཆོས་རྗེ་དབུས་སྨྱོན་པ། གྲེ་ཆེན་ནམ་མཁའ་འོད་ཟེར། སྙེ་ཐང་ལུང་ཟིན་པ། གྲུབ་ཆེན་ནམ་མཁའ་རྒྱལ་མཚན། བླ་མ་བློ་གྲོས་སེང་གེ
།བདག་ཆེན་ཀུན་དགའ་དོན་གྲུབ་རྣམས་ཀྱི་སྟེང་དུ་ཚིགས་སྔ་ཕྱི་བར་གསུམ་གྱི་མཁན་སློབ་རྣམས་བསྣན་པས་ཡོངས་འཛིན་དྲུག་ཅུ་རྩ་གསུམ་ལེགས་པར་བསྟེན་ནས་ཐོས་བསམ་རྒྱ་ཆེར་མཛད་པས་ཀུན་མཁྱེན་མཁྱེན་བརྩེས།
དྲུག་ཅུ་རྩ་གསུམ་དམ་པའི་ཡོངས་འཛིན་བསྟེན། མདོ་སྔགས་གསར་

རྙིང་དམ་ཆོས་མཐའ་དག་ལ། །ཐོས་བསམ་སྒོམ་པས་འཁྲུལ་མེད་ཐུགས་སུ་ཆུད། །རྩོད་དུས་ཀུན་མཁྱེན་གཉིས་པར་གསོལ་བ་འདེབས། །ཞེས་བྱུང་ལ། ཙ་རི་རྡོར་འཛིན་པ་ཆོས་ཀྱི་མགོན་པོའམ་མཐུ་མཁན་རྒྱ་བོར་གྲགས་པ་ལ་ཆོས་སྐྱོང་གི་སྐོར་གསན་པ་ཁོ་རང་གི་རྣམ་ཐར་དུ་འདུག་པ་དང་ཐམས་ཅད་མཁྱེན་པ་བསོད་ནམས་རྒྱ་མཚོར་ཆོས་འབྲེལ་གསན་པ་གཉིས་གསོལ་འདེབས་སུ་འཚེམས་པ་ཞིག་ཡིན་པར་མངོན།
བླ་མར་རློམ་པ་ལ་ལ་དག་ནི་རིགས་རུས་སྐྱེ་བརྒྱུད་སྟོབས་འབྱོར་གོས་སོགས་ཀྱི་ཁེངས་པས་ཆོས་འཚོལ་བ་ལ་བག་ཚ་བའི་གནས་སུ་བྱེད་ཅིང་ཅུང་ཟད་དོན་དུ་གཉེར་བའང༌།
སྡོམ་གསུམ་ལས། རྟ་དང་ནོར་བུ་ལ་སོགས་པ། །ཅུང་ཟད་ཙམ་གྱི་ཉོ་ཚོང་ལ།
།ཀུན་ལ་འདྲི་ཞིང་བརྟགས་ནས་སྤྱོད། །ཚེ་འདིའི་བྱ་བ་ཅུང་ཟད་ལའང༌། །དེ་འདྲའི་འབད་པ་བྱེད་པ་མཐོང༌། །སྐྱེ་བ་གཏན་གྱི་ལེགས་ཉེས་ནི། །དམ་པའི་ཆོས་ལ་རག་ལས་ཀྱང༌། །ཆོས་འདི་ཁྱི་ཡི་ཟས་བཞིན་དུ།
།བཟང་ངན་གང་དུའང་མི་དཔྱོད་པར། །གང་ཕྲད་དེ་ལ་གུས་པར་འཛིན། །ཉིན་གཅིག་གི་ནི་སྐྱེལ་མ་འམ། །ཚེ་གཅིག་གི་ནི་གཉེན་འབྲེལ་ལའང༌། །འབད་དེ་བརྟགས་ནས་ལེན་པ་མཐོང༌། །དེང་ནས་བརྩམས་ཏེ་རྫོགས་པ་ཡི།
།སངས་རྒྱས་མ་ཐོབ་བར་གྱི་དོན། །བླ་མ་མཆོག་ལ་རག་ལས་མོད། །འོན་ཀྱང་རྟོགས་དཔྱོད་མི་བྱེད་པར། །ཚོང་འདུས་ངན་པའི་ཟོང་བཞིན་དུ། །སུ་ཕྲད་རྣམས་ལས་ལེན་པ་མཐོང༌། །ཀྱེ་མ་སྙིགས་མའི་དུས་འདི་མཚར།
།ཞེས་ཆོས་ཁུངས་བཙུན་མི་བཙུན་སོགས་ལ་མི་བལྟ་བར་བླ་ཆེན་དུ་མིང་བཏགས་པ་ཞིག་འགངས་ཆེའོ་སྙམ་པའི་བླུན་དད་

ཀྱིས་འཇུག་པ་ཚོ་དང་མི་འདྲ་བར་རྗེ་བཙུན་འདི་ཉིད་ཁུངས་དང་འབྲེལ་བའི་ཚིགས་བཅད་རེའི་ཆེད་དུའང་དཀའ་སྤྱད་རྟག་ཏུ་ངུ་ལྟར་མཛད་པས་གོང་དུ་མ་འདུས་པའི་རིགས་མེད་པའི་མཐའ་མ་བཀག་མོད། བཤེས་གཉེན་དེ་དག་ལ་ཐོས་པ་ཇི་ལྟར་མཛད་ན་ལུང་སྡེ་བཞི།
མདོ་རྩ། སུམ་བརྒྱ་པ། མེ་ཏོག་འཕྲེང་རྒྱུད། ལས་རྣམ་འབྱེད་སོགས་འདུལ་མངོན་དང་འབྲེལ་བའི་རྒྱ་བོད་ཀྱི་གཞུང༌། བརྒྱད་སྟོང་པ། ངོར་ལུགས་སུ་གྲགས་པའི་མདོ་ཆུང་བཅོ་བརྒྱད་མདོ་ཕྲན་གྱི་རིགས་སྣ་ཚོགས།
བྱམས་ཆོས་ལྡེ་ལྔ། རིགས་ཚོགས་དྲུག །བཀའ་གདམས་གཞུང་དྲུག །བློ་སྦྱོང་གི་འཁྲིད་སོགས་ཐེག་ཆེན་ཐུན་མོང་བ་དང་འབྲེལ་བའི་རྒྱ་བོད་ཀྱི་ཡིག་སྣ།
གསར་མ་རྒྱུད་འབུམ། གདུགས་དཀར་ཞེ་གཉིས་མ། ཚེ་དཔག་མེད་ལྷ་དགུ། འཆི་མེད་རྔ་སྒྲ། དོན་ཡོད་ཞགས་པ། བཅུ་གཅིག་ཞལ། མི་འཁྲུགས་པ་ལྷ་དགུ། ཕྱག་རྡོར་འགྲོ་བཟང༌། རྣམ་རྒྱལ་འཇོམས། རིགས་གསུམ་སྤྱི་སོགས་བྱ་རྒྱུད་ཀྱི་དབང་རྗེས་གནང༌།
རིག་གཏད། རྣམ་སྣང་མངོན་བྱང༌། ཕྱག་རྡོར་འབྱུང་འདུལ་སོགས་སྤྱོད་རྒྱུད་ཀྱི་སྐོར། རྡོར་དབྱིངས། དཔལ་མཆོག །རྡོར་སེམས། སྦྱོང་རྒྱུད་དཀྱིལ་འཁོར་བཅུ་གཉིས་སོགས་རྣལ་འབྱོར་རྒྱུད།
གསང་འདུས་ལུགས་གསུམ། རིམ་ལྔ་དམར་ཁྲིད། སེམས་ཉིད་ངལ་གསོའི་འཁྲིད། དགྲ་གདོང་འཇིགས་གསུམ། དུས་འཁོར། ལོ་ནག་དྲིལ་གསུམ་གྱི་དབང་འཁྲིད། ཕག་མོའི་སྐོར།
མཁའ་འགྲོ་རྒྱ་མཚོ། སྡོམ་འབྱུང༌། བོང་ཞལ་ཅན། སམྤུ་ཊི། སངས་རྒྱས་མཉམ་སྦྱོར། མཁའ་འགྲོ་མ་རྡོ་རྗེ་གུར་སོགས་བླ་མེད་དང་འབྲེལ་

པའི་དབང་ལུང་འཁྲིད་མཐའ་ཡས་པ། རྗེ་བཙུན་གོང་མ་ལྔའི་བཀའ་འབུམ་སོགས་རྒྱ་བོད་ཀྱི་མཁས་གྲུབ་མང་པོའི་གསུང་གིས་མཚོན་གསན་པ་མཐའ་དག་བྲིར་མ་ལང་པས་གསན་ཡིག་སོགས་གཞན་དུ་ཤེས་པར་བྱའོ། །དེ་ལྟར་ཡོངས་འཛིན་མང་དུ་བསྟེན་ནས་གསན་པའི་ཆོས་རྣམས་ཀྱང་དག་དང་མ་དག་པའི་ཤན་ལེགས་པར་ཕྱེ་བས་ཚིག་གི་ཆ་ལ་ལུང་དང་རིགས་པས་སྒྲོ་འདོགས་རྣམ་པར་བཅད།
དོན་གྱི་ཆ་ཐེག་དམན་བྱང་སེམས་གསང་སྔགས་སོགས་ཐེག་པ་སོ་སོའི་ཆེད་དུ་བྱ་བའི་གདུལ་བྱ་རྣམས་སོ་སོའི་ཁམས་དང་དབང་པོར་འཚམ་པའི་ནད་ཐོག་ཏུ་སྨན་བཞིན་གང་ལ་གང་འདུལ་གྱི་སྒོ་ནས་ཐར་པའི་ལམ་ལ་བཀྲི་བའི་གནད་འགག་མ་འདྲེས་པ་ཐུགས་སུ་ཆུད་པར་མཛད་པས།
འཇམ་དབྱངས་ས་པཎ་གྱིས། བསྲེགས་བཅད་བརྡར་བའི་ཆོ་གས་གསེར་གྱི་ཁམས། །སྦྱོང་པའི་རིམ་བཞིན་དགག་གཞག་སྤང་གསུམ་གྱིས། །གཞུང་ལུགས་འབུམ་སྡེའི་ལྷད་ཀུན་འབྱིན་པ་ལ། །ཀུན་དགའི་རྒྱལ་མཚན་འཛིན་ཁྱོད་བསྐོས་པ་སྙམ།
།ཞེས་པའི་དོན་དང་མཚུངས་ཤིང་རྟོག་གེ་དང་ཐ་སྙད་སོགས་གཙུག་ལག་མང་པོར་མཁྱེན་པའི་སྤྱན་ཡངས་པས། མཁས་པའི་གསུང་ལས། སྙན་ངག་མངོན་བརྗོད་སྡེབ་སྦྱོར་ཟློས་གར་དང༌། །རྩིས་བཟོ་གསོ་བ་སྒྲ་ཚད་ནང་དོན་རིག
།སྐྱེ་བར་འགྲོགས་པས་དེ་དག་སྲེད་པ་བཞིན། །མཐོང་བའི་མོད་ལ་དེ་ཡི་བློ་དང་འཐམས། །ཞེས་པའི་དོན་ཐོག་ཏུ་བབས་པར་མ་ཟད་གཙོ་བོར་གསང་སྔགས་རྡོ་རྗེ་ཐེག་པའི་སྨིན་གྲོལ་མན་ངག་གི་གནད་ལ་བྱང་ཆུབ་པས།
ཐ་སྙད་བསླབ་པ་ཆུ་འདོད་སྨིག་རྒྱུའི་རྗེས། །སྙེགས་ལྟར་མཐོང་

ནས་སྙིང་པོའི་དོན་བཙལ་བས། །སྦས་དོན་རླུང་གི་ཟབ་གནད་འཚོལ་བ་ལ། །གནད་དུ་ཆེ་བས་རྩིས་ཚུལ་བཞིན་དུ་བསླབས། །གཅིག་ཤེས་ཀུན་ལ་མཁས་ན་རྟོག་གེ་པའི། །ཡུན་རིང་ངལ་བྱས་རྣམས་ཀྱི་ཁེངས་པ་བསྟུངས།
།ཞེས་པ་ལྟར་ཡིན་ཞིང༌། དེ་ཡང་སྡོམ་གསུམ་དུ། །ལྷ་ཆེན་སྐད་ངན་ཤོར་བ་ལ། །སྡུག་བསྔལ་བདེན་པ་མཐོང་ཞེས་གྲགས། །ཞེས་པ་ལྟར། ལོག་པའི་བཤེས་ཀྱི་རྫུན་ཚིག་དང་ཆོས་མ་ཡིན་པ་སྨྲ་བ་ལྟ་བུའི་འཆད་ཉན་གྱི་གཟུགས་བརྙན་ཙམ་ལ་མཐའ་ཅི་བཀག
།དྲག་ཤུལ་ཅན་གྱིས་ཞུས་པའི་མདོ་ལས། གལ་ཏེ་བྱང་ཆུབ་སེམས་དཔའ་ལུང་ནོད་པའམ་སྦྱིན་པ་དང་ལྡན་པའམ་ཚུལ་ཁྲིམས་དང་ལྡན་པའམ་བཟོད་པ་དང་ལྡན་པའམ་བརྩོན་འགྲུས་དང་ལྡན་པའམ་བསམ་གཏན་དང་ལྡན་པའམ་ཤེས་རབ་དང་ལྡན་པའམ་བྱང་ཆུབ་སེམས་དཔའི་ལམ་གྱི་ཚོགས་གསོག་པ་དང་ལྡན་པའི་ཚིག་བཞི་པའི་ཚིགས་སུ་བཅད་པ་སུ་ལས་ཉན་ཏམ་ལུང་ནོས་སམ་བླངས་པའི་སློབ་དཔོན་དེ་ལ་དེས་ཆོས་ཀྱི་གུས་པར་བྱའོ།
།མིང་དང་ཚིག་དང་ཡི་གེ་ཇི་སྙེད་པ་དེ་སྙེད་ཀྱིས་བསྐལ་པར་གལ་ཏེ་སློབ་དཔོན་དེ་ལ་གཡོ་མེད་པར་རྙེད་པ་དང་བཀུར་སྟིས་རིམ་གྲོ་བྱས་ཀྱང་ད་དུང་སློབ་དཔོན་དེ་ལ་གུས་པར་བྱ་བ་ཡོངས་སུ་རྫོགས་པར་བྱ་བ་མ་ཡིན་ན་ཆོས་མ་ཡིན་པས་གུས་པར་བྱས་པ་ལྟ་ཅི་སྨོས་ཞེས་གསུངས་པ་དང་མཐུན་པར་བཤེས་གཉེན་དེ་དག་རྣམས་ལ་མཉེས་པ་གསུམ་གྱི་སྒོ་ནས་གུས་པ་ལྷུར་མཛད་པའི་རྣམ་པར་ཐར་པ་ནི།
འབྲོམ་སྟོད་ཆོས་ཀྱི་རྒྱལ་པོས་བླ་མ་སེ་བཙུན་དང༌། སེ་སྟོན་ཀུན་རིག་གིས་རྗེ་བཙུན་འབྲོག་མིའི་ཞབས་བསྟེན་པའི་

ངང་ཚུལ་དང་མཚུངས་སོ། །བཅུ་ཕྲག་དྲུག་ལྷག་ཡོངས་འཛིན་ཆུ་གཏེར་ཀློང༌། །མཁྱེན་དཔྱོད་བརྩོན་པའི་རི་བོ་བསྒྲིལ་བ་ལས། །ལེགས་བཤད་ཉིན་བྱེད་ཐོན་པའི་འོད་སྟོང་གིས། །གངས་ཅན་བསྟན་པའི་སྣང་བ་ཆེས་ཆེར་དཀར།
།ཐུབ་གསུང་དགོངས་འགྲེལ་མེས་པོའི་རལ་ཀླུང་ལས། །ལྔ་རིག་ཤེས་བྱའི་ཡན་ལག་བརྒྱད་ལྡན་རྒྱུན། །བློ་གྲོས་ལྟོ་བར་འཛིན་པའི་དྲང་སྲོང་ཁྱོད། །སྔོན་མེད་ཛཧྣུ་ཡི་མཆེད་པོ་བཞིན། །བཤེས་གཉེན་བསྟེན་ལ་མི་ངལ་ཀུན་དགའ་བོ།
།བགྲང་ཡས་བཀའ་རྣམས་སྡུད་པོར་འོད་སྲུངས་ཆེ། །རྣམ་པར་འབྱེད་པའི་ཤེས་རབ་ཤཱ་རིའི་བུའི། །ངང་ཚུལ་ཟླ་གཟུགས་གངས་ཅན་ཆུ་མཚོར་ཤར། །དྲང་ངེས་གནད་གསང་དབྱེ་བ་འོད་གཟིའི་མདངས།
།མཁས་རློམས་ནཻ་རུ་ཀ་དཔལ་བཟོད་མིན་ཡང༌། །མཐའ་ཀླས་ཆོས་ཀྱི་དཀྱིལ་འཁོར་བཅུ་གཉིས་ཆར། །བརྡར་ནུས་བི་ཤྭ་ཀརྨ་དེང་འདིར་འགྲུབ། །དེ་ཡང་སྔར་དབུས་ནས་བོ་དོང་དུ་ཕེབས་པའི་སྔོན་དུ་བསྙེན་རྫོགས་ལོ་རྩིས་ཀྱི་ཡོང་དགོས་རྒྱུར་འདུག་རུང་ཐོག་མ་ནས་ལོ་ཟླ་སོགས་དུས་ཚིགས་ངེས་སྦྱར་གྱི་ས་བོན་ཞིག་མེད་འདུག་གཤིས།
མཛད་པ་འགངས་ཆེ་བ་རྣམས་ཕྱོགས་སུ་བསྡོམས་པའི་གསོལ་འདེབས་ཀྱི་གོ་རིམ་ལྟར་བྱས་པ་འགལ་མེད་དུ་རྟོགས་པས།
གསོལ་འདེབས་ལས། གྲུབ་པའི་གནས་མཆོག་ཁའུ་བྲག་རྫོང་དང༌། །མང་མཁར་ཆ་ལུང་རྡོ་རྗེའི་བྲག་རྫོང་སོགས། །དབེན་པའི་རི་ཁྲོད་རྣམས་སུ་ཟབ་མོའི་ལམ།
།རྩེ་གཅིག་ཉམས་སུ་བཞེས་ལ་གསོལ་བ་འདེབས། །མཚུངས་བྲལ་བཤེས་གཉེན་སྡོམ་བརྩོན་དབང་པོ་མཆོག །ཡོངས་རྫོགས་མཁན་པོ་གྲགས་པ་རྒྱལ་མཚན་ཞབས། །

གུས་བསྟེན་བསྙེན་པར་རྫོགས་པའི་སྡོམ་པ་བཞེས། །དགེ་སློང་རྡོ་རྗེ་འཛིན་ལ་གསོལ་བ་འདེབས། །ཞེས་གོང་དུ་སྨོས་པའི་གསན་བསམ་མཐར་ཕྱིན་པར་མཛད་པ་དེ་དག་གོ་ཡུལ་ཙམ་དུ་མ་ལུས་པར་ཐུགས་ཉམས་སུ་བསྟར་བས།
ཐམས་ཅད་མཁྱེན་པ་མཁྱེན་བརྩེས་གསོལ་འདེབས་ལས། བརྗོད་བྲལ་བདེ་ཆེན་གནས་ལུགས་མངོན་གྱུར་ཀྱང༌། །རིམ་གཉིས་བཟླས་པར་བཅས་པའི་རྣལ་འབྱོར་ལ། །ནམ་ཡང་གཡེལ་མེད་སྒྲུབ་པ་ལྷུར་ལེན་པའི། །གྲུབ་པའི་གཙུག་རྒྱན་མཆོག་ལ་གསོལ་བ་འདེབས།
།ཞེས་པའི་དོན་ལྟར་བསྙེན་སྒྲུབ་ཀྱི་རིམ་པ་མཛད་པ་ཨཥྟའི་བསྙེན་ཆེན་ནཱ་ལེནྡྲ་གསུང་ངག་གནང་བའི་སྔ་རོལ་ནས་སོང་ཟིན་པ་དང་སྔ་ཕྱིར་བདེ་མཆོག་ཡབ་བཀའ་ཡུམ་བཀའ།
འཇིགས་བྱེད། གཤེད་དམར། ཕུར་པ། མགོན་པོ་ཆེ་ཆུང་སོགས་ཡི་དམ་ཆོས་སྐྱོང་མང་པོའི་ལྗགས་བསྙེན་དུས་རྟགས་གྲངས་ཚད་དུ་ཐོན་པར་མ་ཟད་རྒྱུན་དུའང་ཉིན་མཚན་ཁོར་ཡུག་ཏུ་ཐུགས་དམ་གྱི་རིམ་པ་གཉིས་ཀྱི་རྣལ་འབྱོར་ཟབ་མོས་དུས་འདའ་ཞིང་སྔགས་ཀྱི་བཟླས་པའང་ཉིན་ཞག་རེའི་ཁོངས་སུ་ཨཥྟ།
ཨོཾ་གསུམ་མ། ཡ་མ་རཱ་ཛཱ། ཤཱ་ས་ན། ས་ཕུར་གྱི་སྙིང་པོ་རྣམས་སོ་སོར་སྟོང་ཕྲག་རེ་ཆག་མེད་དུ་མཛད་ཅིང༌།
བཀའ་ལས། ངས་གསང་སྔགས་གསར་རྙིང་གི་སྔགས་ཕལ་ཆེར་བསྙེན་ཚད་བཞིན་མ་བཟླས་པ་ཡེ་མེད། དེ་རྣམས་ཀྱི་ནང་ནས་མགོན་པོའི་སྔགས་ཤཱ་ས་ན་འདི་ནུས་པ་ཆེ་ཤོས་ལ་འདུག་སྟེ། འདི་བགྲངས་པས་འཕྲེང་བ་ལ་དངོས་སུ་མེ་འབར་བ་ཡོང་གིན་འདུག
།ཅེས་གསུངས། སྐབས་ཤིག་ཞལ་གྱི་བསྙེན་པ་གནང་

བའི་ཚེ་ཐོག་མར་ཅུང་ཟད་འཚུབ་པའི་རྣམ་པ་དང་རྗེས་སུ་གཟིགས་སྣང་ལ་བར་སྣང་ནས་གོས་ཆེན་ལྕགས་ནག་གི་ཕོད་ཀ་ཆེན་པོ་གྱོན་པ་ཞིག་གིས་ཕུ་ཐུང་གི་སྦུགས་ནས་ལག་པ་ཆེན་པོ་ཡང་ཡང་སྟོན་པ་སོགས་བྱུང་བའང་ཆོས་སྐྱོང་གིས་དངོས་སུ་རྗེས་སུ་བཟུང་བའི་ཆོ་འཕྲུལ་དུ་སྣང༌།
གཞན་ཡང་གྲུམ་སྟོད་ཁའུའི་བྲག་རྫོང་དུ་བཞུགས་པའི་དུས་ཐུགས་རྒྱུད་ལ་ཉམས་དང་རྟོགས་པ་ཏིང་ངེ་འཛིན་གྱི་འཆར་སྒོ་བསམ་གྱིས་མི་ཁྱབ་པ་འཁྲུངས་ཤིང་དབང་ལས་བྱུང་བའི་ཡེ་ཤེས་ཁྱད་པར་ཅན་ལམ་གྱི་དུས་སུ་གོང་ནས་གོང་དུ་འཕེལ་བ་དྲི་མ་དང་བྲལ་བ་ཕྱག་རྒྱ་ཆེན་པོའི་ཡེ་ཤེས་ལ་དབང་འབྱོར་བར་མཛད།
འཕན་ཡུལ་བྱ་བཟང་དུ་བཞུགས་པའི་ཚེ།
བཀའ་ལས། ཉི་མ་དགོངས་ཕྱོགས་སྐྱོ་བསངས་བྱས་པའི་ཚེ་མདུན་གྱི་སྤང་གཤོང་ལ་གོང་མོ་མང་པོ་རྩེ་ཞིང༌། རྒྱབ་ཀྱི་ཐང་ལ་ཕྱུག་རྗི་གཞོན་ནུ་མང་པོ་ཤིང་འཐུ་ཞིང་རྩེད་མོ་བྱེད་པ་མཐོང་བས་འདི་དག་ཀྱང་བསམས་ན་དགེ་སྦྱོང་གི་བསྐུལ་མར་འདུག་སྙམ་ནས་རང་སེམས་ལ་གསལ་འདེབས་སུ་སྨྲས་གསུང་བའི་ཉམས་གླུ་གནང་བའི་སྐབས་ཡུན་རིང་དུ་བཞུགས་ཤིང་ཐུགས་དམ་གྱི་བོགས་ཤིན་ཏུ་ཆེ་བར་བྱུང༌།
ཆུ་བོ་རིར་ཕེབས་པའི་ཚེ་བྲག་ཕུག་ཏུ་སྒྲུབ་པ་མཛད་པས་དཔའ་བོ་དང་མཁའ་འགྲོ་མས་ཚོགས་ཀྱི་འཁོར་ལོས་མཆོད་ཅིང་ཐུགས་ཉམས་ཀྱི་ངང་ནས་རྡོ་རྗེའི་ལུས་ཀྱི་རྩ་འཁོར་གྱི་ལྷ་རྣམས་གསལ་བར་གཟིགས་པས།
གསུང་མགུར་ལས།
གནས་སྤྱི་བོ་བདེ་ཆེན་གྱི་རི་བོའི་སྤོར། །རྗེ་སྐུ་ཡི་རྡོ་རྗེ་ཡབ་ཡུམ་བཞུགས། །མ་མཁའ་འགྲོ་སོ་གཉིས་ཀྱི་འཁོར་གྱིས་བསྐོར། །སྐུ་ཟླ་ཤེལ་གསར་པའི་མདངས་འོད་ཅན། །ཕ་

གསོལ་བ་འདེབས་སོ་རྡོར་རིང་པ། །བུ་མི་མངོན་དབྱིངས་ནས་ཐུགས་རྗེས་སྐྱོངས། །ཚོགས་མཆོད་པར་འབུལ་ལོ་དྲིན་ཅན་རྗེ ། །ལུས་སྣང་སྟོང་སྤྲུལ་སྐུར་བྱིན་གྱིས་རློབས། །ཞེས་སོགས་ཚིག་དོན་ངོ་མཚར་བ་ཡོད།
ཆུ་བོ་རིའི་དུར་ཁྲོད་དུ་ཚོགས་འཁོར་མཛད་ནས་བཞུགས་པའི་མཐོ་ཕྱིར་ཤབ་ཤུབ་ཀྱི་སྒྲ་དང་བཅས་སྐོར་བ་བྱེད་པའི་སྐད་ཐམས་ཅད་ཀྱིས་ཐོས་པར་བྱུང༌། དུར་ཁྲོད་དེའི་གོང་ཙམ་དུ་ཐུགས་དམ་ལ་ཅུང་ཟད་བཞུགས་པའི་གནས་དེར་ཞབས་འབྲིང་བ་རྣམས་ཀྱིས་མངོན་སུམ་དུ་རླུང་འཚུབ་ཆེན་པོའི་དཀྱིལ་ནས་ཐག་སྒྲ་ཆེན་པོ་ཡང་ཡང་བྱུང་སྐབས།
དཔལ་ལྡན་ལྷ་མོ་དུད་པའི་སོལ་བ་ཅན་སྐུ་སྟོད་ཇ་བསུས་པའི་རླངས་པ་ལྟ་བུ་སྔོ་སྐྱ་ནམ་མཁའ་ཁེངས་པ་གསལ་བར་གཟིགས་ཤིང་ཤོག་དྲིལ་ཞིག་ཕྱག་ཏུ་ཕུལ།
དེ་ནས་བཟུང་དུས་རྒྱུན་དུ་བདེ་ཆེན་གྱི་ཉམས་བཟུང་དུ་མེད་པ་རྡོལ། དེ་ལ་བརྟེན་དུས་ལན་ཅིག་མ་ཡིན་པར་བདེ་སྟོང་ལྷན་ཅིག་སྐྱེས་པའི་ཡེ་ཤེས་ཁོར་ཡུག་ཏུ་གཡོ་བ་མེད་པའི་རྒྱུ་མཚན།
ཐུགས་དམ་གྱི་རིམ་པ་སྟོད་ཕྱོགས་སུ་འཕེལ་བར་དགོངས་ཏེ་རྨུ་བླ་བྲང་དུ་བཞུགས་པའི་སྐབས་ཤིག་ཞབས་ཅུང་ཟད་བསྙུན་པའི་ཚུལ་བསྟན་ཚེ་འཁྲུལ་ཞིག་དཀོན་ཅོག་བཟང་པོར་ཞུ་ཤོག་ཕུལ་བའི་ནང་དུ་བདག་ཀྱང་ལུས་བསམ་གཏན་གྱི་ཁང་བུའི་སྒོར་མི་ཐོན་ཀྱང་སེམས་ལ་བདེ་ཆེན་གྱི་ཡེ་ཤེས་མནན་པས་མི་ནོན་པ་ཁོར་ཡུག་ཏུ་ཡོད་ཅེས་པའང་བྱུང༌།
དེ་ཡང་རྗེ་བཙུན་ཆེན་པོས། ལྟ་བ་སྤྲོས་བྲལ་དུ་བློ་ཆམ་འགྲོ་ན་འདའ་ཁ་མ་མི་ཐེབས་པ་མི་སྲིད་ཚེ་འདི་དང་མཐོང་ལམ་གྱི་བར་ན་དར་ཙམ་ལས་མེད། ཅེས་པའི་ཚད་དེར་ཕེབས་ངེས་པས་དམ་པ་འདི་

ཉིད་བཟང་པོ་བཟང་པོ་ཞེས་པའི་མིང་ཙམ་གྱི་སྟོང་འུར་མཁན་རྣམས་དང་མི་འདྲ་བར་སླུ་མེད་གཏན་གྱི་སྐྱབས་མཆོག་ཏུ་ལུང་དང་རིགས་པས་བསྒྲུབ་ནུས་པས་དྲན་པའི་མོད་ལ་སྲིད་ཞིའི་གདུང་བ་མཐའ་དག་སེལ་བར་སྣང༌།
བཅོམ་ལྡན་འདས་དགྱེས་མཛད་རྡོ་རྗེ་དང་མ་ཧེའི་ཞལ་ཅན་སོགས་ཡི་དམ་གྱི་ལྷ་མང་པོ་ནང་རང་བྱུང་ལུས་ཀྱི་ཕོ་བྲང་དུ་རླུང་སེམས་དག་པའི་གར་མཁན་མེ་ལོང་ལས་གཟུགས་བརྙན་ལྟར་ཕྱི་རོལ་ཏུ་ཤར་ཏེ་ཞལ་གཟིགས།
གུར་ཞལ། བེག་ཙེ། སྟག་ཞོན་སོགས་དམ་ཅན་སྲུང་མ་རྣམས་རྒྱལ་གྱིས་འབངས་ལ་བསྒོ་བ་བཞིན་ཇི་ལྟར་བཞེད་པའི་འཕྲིན་ལས་བསྒྲུབ་པ་ལ་མི་གཡེལ་ལོ། །རིང་པོར་མ་ལོན་པར་མང་མཁར་དུ་བྱོན་ཏེ་ས་སྐྱའི་མི་འགྱུར་བའི་གཟེར་བཞི་ཞེས་པ་ཤར་དུ་བྱ་འགྱུར་རྡོ་རྗེའི་བྲག
།ལྷོར་ཕུལ་བྱུང་བདུད་པོ་བྲག །ནུབ་ཏུ་ཆ་ལུང་རྡོ་རྗེ་བྲག །བྱང་དུ་ག་ར་གཡའ་ཡི་བྲག་སྟེ་བཞིའི་ནང་ནས་ཆ་ལུང་རྡོ་རྗེ་བྲག་རྫོང་གི་རྗེ་བཙུན་གྲགས་པ་རྒྱལ་མཚན་གྱི་གཟིམས་སྤྱིལ་ཤིང་སྒོ་མ་ཟེར་བའི་ཕུག་པར་སྒྲུབ་པ་མཛད་ཀྱིན་བཞུགས་པའི་རེ་ཞིག་ན་ཉེ་བའི་སྲི་ཞུ་བ་དེས་སྔ་དྲོ་དྲུང་དུ་ཕྱིན་པས་གཟིམས་ཞྭ་སྦུབས་ཐིབས་སེ་བྱས་སྐུ་དངོས་ནི་མི་སྣང༌།
ཅི་ཡིན་སྒོ་བཅའ་སོགས་ནི་མདང་ནུབ་ཀྱི་དེ་ག་འདུག་སྐར་ཁུང་ནི་ཤིན་ཏུ་ཆུང་གང་ཡིན་སྙམ་ནས་སླར་ལོག་སྟེ་སྒོའི་ཕྱི་ནས་བལྟས་པས་ལྷོའི་མཆོད་རྟེན་གྱི་དྲུང་ན་ཆོས་གོས་རྣམ་གསུམ་དང་བཅས་སྐུ་ཟིལ་པ་ཕྲོམ་མེ་འོད་མེར་རེ་བཞུགས་འདུག་པ་ན་བདག་ཅག་གི་བླ་མ་དམ་པ་ནི་གང་ལའང་ཐོགས་པ་མེད་པར་འཕུར་ཏེ་བྱོན་ཏོ་སྙམ་དད་པ་ཟི་བུན་པའི་ངང་ནས་སྐུ་དྲུང་དུ་ཕྱིན་པ་ལྟ་སྟངས་ཀྱི་ངང་ན་ཧད་དེ་བཞུགས་

པ་མཐོང༌། སླར་གཟིམས་སྤྱིལ་དུ་ཕེབས། བྲག་གི་ཕུག་ནས་ལྕགས་ཀྱི་རྡོ་རྗེ་རྩེ་དགུ་པ་ཞིག་བྱུང་བ་ཐུབ་བསྟན་དགེ་འཕེལ་གྱི་མགོན་པོའི་ཐུགས་ཀར་བཞུགས། བཀའ་ལས། འཕུར་བ་ཡིན་ཟེར་ཆེད་དུ་ཐེབ་ཐེབ་རང་དགོས་དོགས་མེད་སེམས་ཅེར་བལྟས་པས་གང་དགོས་ས་རུ་སླེབས་ཡོང་བ་ཡིན་གསུངས།
དེ་དུས་བདེ་སྟོང་ལྷན་ཅིག་སྐྱེས་པའི་ཡེ་ཤེས་མངོན་དུ་གྱུར་པའི་ཉམས་འུར་ཆེན་པོས་འཁྲུལ་སྣང་ཨ་འཐས་རྫུན་ཕུགས་རྡིབ་པའི་ཀུན་ཏུ་བཟང་པོའི་སྤྱོད་པ་གྲུབ་པའི་ས་དང་ལམ་གྱི་རྟོགས་པ་མཐར་ཕྱིན་པ་མཛད་པ་ཡིན་ཏེ།
ཡང་གསང་བརྒྱུད་འདེབས་ལས། མང་མཁར་ཆ་ལུང་རྡོ་རྗེའི་བྲག་རྫོང་དུ། །བློ་གསལ་བུང་བ་འདུ་བའི་པདྨོའི་ཚལ།
།རྒྱུད་སྡེ་རྒྱ་མཚོའི་བཅུད་ཕྱུང་གདམས་པའི་གཏེར། །དྲིན་ཅན་ཚར་པ་སྨྱོན་པར་གསོལ་བ་འདེབས། །ཞེས་བྱུང་ལ། གནས་འདི་དང་ཐུབ་བསྟན་དགེ་འཕེལ་གཉིས་སུ་ཆོས་ཉིད་སྐྱེ་བ་མེད་པའི་དོན་མངོན་དུ་མཛད་པའི་ཚུལ་བསྟན་པ་ཡིན་ཏེ།
ཇི་སྐད་དུ། གཞི་འཁྲུལ་སྣང་གི་རང་ཞལ་བལྟས་ཙ་ན། །བརྗོད་མེད་ཀྱི་དབྱིངས་སུ་རྗེན་ནེ་བ། །གསེར་གླིང་དུ་བོལ་དུམ་ངས་མ་རྙེད། །མ་སེམས་ཅན་ཚོ་མགོ་བོ་གང་ནས་འཁོར།
།ཞེས་དང༌། ལམ་བསྐྱེད་རྫོགས་གནད་དུ་བསྣུན་ཙ་ན། །སྤྱིར་སྣང་འདི་ཉམས་ཀྱི་བན་མ་བུན། །སྣང་གྲག་རིག་གསུམ་འདི་རྒྱལ་བའི་ངང༌། །ཁོང་རྣལ་འབྱོར་ཚོ་བླང་དོར་ག་ལ་བྱེད། །ལམ་སྒོམ་པའི་འབྲས་བུ་སྒྲ་བོ་ཆེ།
།གཞི་མངོན་དུ་གྱུར་པའི་སྐད་དུ་གདའ། །འདི་རང་བཅས་སུ་ཡོད་པ་རང་ངོ་ཤེས། །ད་འབྲས་བུ་བྱ་བ་གཞན་མ་མཆིས། །ཞེས་གསུངས།

དེ་ནས་ཆོ་འཕྲུལ་ཆེན་པོའི་ཚེས་བཅོ་ལྔ་ནས་ཟླ་གཅིག་ཙམ་གྱི་བར་སྐུ་མཚམས་བཅད་དེ་དབང་དྲག་པདྨ་ཉེ་བར་བསྙེན་པའི་ཚེ་རྒྱལ་བ་ཀུན་འདུས་པདྨ་ཐོད་འཕྲེང་རྩལ་གྱིས་ཞལ་བསྟན་ཞིང་གསུང་གི་གནང་བ་དང་བཅས་དབུགས་དབྱུང༌།
འཕགས་ཡུལ་གྱི་སློབ་དཔོན་པདྨཱ་ཀ་ར་དང་བོད་ཀྱི་ལོ་ཆེན་བཻ་རོའི་ཐུགས་ཀྱི་ཉིང་ཁུ་ཡང་གསང་ཁྲོས་པ་ལྷ་དགུའི་གསུང་བསྙེན་དང་དེའི་ཡིག་ཆ་ལ་བརྟེན་ནས་མྱོང་གྲོལ་བདུད་རྩིའི་རིལ་བུའི་སྒྲུབ་པ་གནང་བའི་ཚེ་དཀྱིལ་འཁོར་གྱི་ལྷ་ཚོགས་དང་གནོད་སྦྱིན་ལྕམ་དྲལ་རྒྱུད་ནས་བཤད་པའི་སྲུང་མ་རྣམས་ཀྱིས་རང་རང་གི་སྐུ་དངོས་སུ་བསྟན་པའི་ཚེ་གིང་ལྔའི་རྟ་རྨིག་ཀྱང་ནམ་མཁར་མི་ཤོང་བ་ལྟ་བུ་གཟིགས།
རྨུར་སྐོར་ཙམ་ཕེབས་པའི་ཚེ་ཡང་གཟིགས་སྣང་དེ་འདྲ་བ་བྱུང་བའི་རྐྱེན་གྱིས་ཆིབས་དྲག་ཏུ་བསྐུལ་ནས་ཕེབས་པས་བུ་རི་འཕྲང་གི་མས་སྣར་ཆིབས་པའི་རྨིག་རྗེས་ཤིན་ཏུ་གསལ་བ་ད་ལྟའང་ཀུན་གྱི་སྤྱོད་ཡུལ་དུ་མཆིས།
དེ་ཡང་ཆོ་འཕྲུལ་བསྟན་པའི་མདོ་ལས། རྒྱལ་སྲིད་མཆིལ་མའི་ཐལ་བ་བཞིན་སྤངས་ནས། །དབེན་པར་དོང་སྟེ་དགོན་པར་གནས་བྱེད་པ། །ཉོན་མོངས་སྤངས་ནས་བདུད་ནི་བཅོམས་ནས་སུ།
།བྱང་ཆུབ་རྡུལ་མེད་འདུས་མ་བྱས་འཚང་རྒྱ། །ཞེས་སྲིད་པ་འཁོར་བ་ལ་ཡིད་འབྱུང་བའི་རང་བྱུང་གི་བསླབ་པ་ལ་བརྟེན་ནས་མྱུར་དུ་བྱང་ཆུབ་རྙེད་པར་འགྱུར་པའི་གཙོ་བོ་ནི། དགེ་སློང་ལ་རབ་ཏུ་གཅེས་པའི་མདོ་ལས།
དགེ་སློང་ཞེས་བྱ་སྡུག་བསྔལ་སྤོང་བ་ཡིན། །དགེ་སློང་ཞེས་བྱ་རྒྱལ་བའི་སྲས་པོའོ། །ཞེས་འཁོར་ལོས་སྒྱུར་བའི་རྒྱལ་པོ་ལ་སྲས་སྟོང་ཡོད་ཀྱང་ཐུ་བོ་ལ་རྒྱལ་སྲིད་འབྱུང་བ་བཞིན་འཁོར་རྣམ་པ་བཞིའི་ནང་ནས་མཆོག་ཏུ་གྱུར་པ་

དགེ་སློང་ཕའི་སྡོམ་པ་ཡིན་ལ། དེ་ཡང་བོད་འདིར་སྡོམ་རྒྱུན་འགའ་ཞིག་ཡོད་པའི་ནང་ནས་ཁ་ཆེའི་པཎ་ཆེན་བསོད་སྙོམས་པ་ཆེན་པོའི་སྡོམ་རྒྱུན་ཤིན་ཏུ་གཙང་བ་ཆོས་ལུང་ཚོགས་སུ་བཞུགས་པར་བརྟེན། གསུང་ལས།
བདག་གིས་ཚེ་འདིའི་ངོ་སྲུང་རྒྱབ་ཏུ་བོར། །ཕྱི་མའི་དོན་ཆེན་འབའ་ཞིག་སྙིང་ནས་བསམས། །ཡོངས་རྫོགས་ཁ་ཆེའི་པཎ་ཆེན་བསོད་སྙོམས་པ། །ཤཱཀྱ་ཤྲཱིའི་གྲར་ནི་འབད་པས་ཞུགས། །ཞེས་པ་ལྟར་དགུང་ལོ་སོ་གཅིག་པ་དགའ་བ་ཞེས་པ་ཆུ་ཕོ་འབྲུག་གི་ལོ་ས་ག་ཟླ་བའི་ཚེས་བཅོ་ལྔ་ཐུབ་པའི་དབང་པོས་བདུད་བཏུལ་བྱང་ཆུབ་བརྙེས་ཤིང་མྱ་ངན་ལས་འདས་པའི་དུས་ཆེན་སུམ་འཛོམ་གྱི་ཚེ་ཉེས་ལྟུང་གི་ཆ་ཕྲ་མོའི་འདམ་གྱིས་མ་གོས་ཤིང༌།
ཚུལ་ཁྲིམས་ཀྱི་འདབ་བརྒྱ་ཡོངས་སུ་བཞད་པ་ལས་མྱ་ངན་ལས་འདས་པའི་ཟེའུ་འབྲུའི་བཅུད་ཀྱིས་སྐལ་བཟང་ར་ཡིག་གཉིས་པའི་དགའ་སྟོན་ཆེས་ཆེར་སྤེལ་བ་སའི་སྟེང་ན་འགྲན་པའི་ཟླ་ཐམས་ཅད་དང་བྲལ་བའི་དོན་གྱི་སླད་དུ་མཚན་ནས་སྨོས་ཏེ་ཡོངས་རྫོགས་བསྟན་པའི་མངའ་བདག་གྲགས་པ་རྒྱལ་མཚན་དཔལ་བཟང་པོས་མཁན་པོ།
ཆོས་ཀྱི་རྗེ་བཀྲ་ཤིས་རྣམ་རྒྱལ་གྱིས་ལས་སློབ། རྗེ་ངག་དབང་བསྟན་པའི་རྒྱལ་མཚན་གྱིས་གསང་སྟོན།
གཡག་སྡེ་ལྕང་ར་བ་བློ་གྲོས་ཕུན་ཚོགས་ཀྱིས་དུས་བསྒོ་བ། སྤོས་ཁང་པ་འཇམ་དབྱངས་རྒྱལ་མཚན་སོགས་ཉི་ཤུས་ལས་ཀྱི་ཁ་བསྐང་སྟེ་ཇོ་བོ་སྟན་གཅིག་པའི་བསྟི་གནས་ཉང་སྟོད་སྤོས་ཁང་གི་ཀུན་དགའ་ར་བར་བསྙེན་པར་རྫོགས་པའི་ཚེ་སྔར་དགེ་ཚུལ་གནང་བའི་མཚན་གྱི་སྟེང་དུ་མཁན་པོའི་མཚན་སྒྲ་གྲགས་པ་རྒྱལ་

མཚན་དཔལ་བཟང་པོ་ཞེས་བསྣན་ཞིང་བག་ཡོད་པ་ཁོ་ན་མཛད་དེ་ཚུལ་ཁྲིམས་རྣམ་པར་དག་པ་ནི། ཇི་སྐད་དུ། ཁ་ན་མ་ཐོ་ཕྲ་རབ་ལའང༌། །ཐུགས་ནི་ཤིན་ཏུ་འཇིགས་པར་མཛད། །དྲན་དང་ཤེས་བཞིན་ལྡན་པ་ཡིས། །ཚུལ་བཞིན་མ་ཡིན་ཡིད་མི་མཛད།
།བག་ཡོད་དྲན་དང་གཡོ་སྒྱུ་མེད། །ལྟུང་བའི་ཉེས་པས་ཁྱོད་མ་གོས། །ཞེས་མཉམ་མེད་ཇོ་བོ་ཆེན་པོའི་རྣམ་པར་ཐར་པ་དང་མཚུངས་སོ། །བཟླས་བརྗོད་ནུས་པའི་གློག་ཞགས་ཐོད་འཕྲེང་ལ།
།འཁྱུག་ཚེ་བདུད་སྙིང་སྔགས་སྨྱོན་ཐོག་གཟེར་གྱིས། །འབིགས་ཀྱང་ལྷ་རྒྱུད་བསྐུལ་བའི་དབྱར་གྱི་རྔ། །ཐོས་པས་དངོས་གྲུབ་རྨ་བྱའི་མངལ་ཁུར་འཛིན། །བདེ་སྟོང་ཡེ་ཤེས་མེ་ལྕེས་གཉིས་འཛིན་ཤིང༌།
།བསྲེག་པའི་ཆོ་འཕྲུལ་ལ་མཚར་བྱིས་པའི་བློ། །སྐྱོན་མེད་གཉུག་མའི་ལམ་གྱིས་འདུས་མཐའི་འཕྲང༌། །བརྒལ་ཏེ་བཅུ་གསུམ་ས་ལ་སྙེགས་འདི་ཅི། །མཐའ་ཀླས་ཆོས་ཀྱི་རང་མཚང་རྗེན་པ་རུ། །ཤར་ཚེ་ཀུན་རྫོབ་འཁྲུལ་པ་དབྱིག་པོ་ཆེས།
།མེད་ཀྱང་མངོན་སུམ་སྣང་བའི་སྤྲུལ་བསྒྱུར་གྱིས། །སྒྱུ་མའི་གླང་སེང་འཇིགས་ཚུལ་བག་ལ་ཞ། །བདག་འདྲའི་འགྲོ་སྙིང་ལྕགས་ཁམས་འཁོར་བ་ལ། །ངེས་པར་མི་འབྱུང་ཚེ་འདིའི་གྲབས་གཤོམ་ན།
།མཐོན་པོའི་ས་ལ་གཤེགས་ཀྱང་ཚངས་སྤྱོད་གྲུས། །སྲིད་མཚོར་སྒྲོལ་བརྫུའི་རྫུན་གྱིས་འདྲིད་འདི་ཅི། །འོན་ཏེ་ཆགས་བྲལ་ཚུལ་ཁྲིམས་ངད་འཐུལ་ཡང༌། །དགའ་བཞིའི་འགྲོས་ཀྱི་བདེ་སྟོང་སྨིན་ལེགས་མར།
།མཉམ་སྦྱོར་རྩེ་དགའ་རྒོད་པའི་ཐེག་གསུམ་དོན། །འགལ་མེད་མདུད་པའི་གནད་དེ་ལྷོད་པོར་གྲོལ། །གསོལ་འདེབས་ལས། གྲུབ་དབང་

བླ་མ་འཁོར་ལོ་སྡོམ་པར་གཟིགས། །དགེ་འཕེལ་ཆོས་ཀྱི་ཁྲི་ལ་སྤྱན་འདྲེན་པའི། །གཞི་བདག་གུས་པའི་རྣམ་འཕྲུལ་ཕོ་ཉའི་ཚུལ། །ཞབས་ཀྱི་པདྨར་སོན་ལ་གསོལ་བ་འདེབས། །ངག་དབང་དབྱངས་ཅན་ལྷ་མོའི་བཟླས་བརྗོད་ཚེ།
།མཁའ་ལ་མེ་ཏོག་དཀར་པོའི་ཆར་བབས་ཤིང༌། །རྒྱུད་མངས་སྒྲ་སྙན་རྣ་བའི་བདུད་རྩི་མཆོག །འོད་གསལ་ངང་དུ་གསན་ལ་གསོལ་བ་འདེབས། །མནལ་ལམ་ངང་དུ་དཔའ་བོ་མཁའ་འགྲོའི་ཚོགས། །སྒྲོན་མེ་བཏེག་ནས་རྗེ་བཙུན་རྡོ་རིང་པའི།
།འཁོར་སློབ་འཚོལ་བའི་ཟོལ་གྱི་རྣམ་ཐར་མཆོག །རྩོམ་པར་བསྐུལ་བ་གཟིགས་ལ་གསོལ་བ་འདེབས། །གྲངས་མེད་མཁའ་འགྲོ་འདུ་བའི་ཚོགས་དབུས་ཀྱི། །གཙོ་མོ་པདྨའི་དྲ་བ་ཅན་ཞེས་པས།
།གླེགས་བམ་བསྟན་ཅིང་ཆོ་འཕྲུལ་སྣ་ཚོགས་བཅས། །འདྲི་བའི་ཡོ་བྱད་གཏད་ལ་གསོལ་བ་འདེབས། །ཆོས་ཀྱི་ཁྲི་ལ་འཁོར་བའི་རབ་བྱུང་གིས། །རྒྱལ་བའི་རྟོགས་བརྗོད་ཀློག་པའི་ཚུལ་ཅན་ལ། །མཁའ་འགྲོའི་ཚོགས་རྣམས་དགའ་བས་ཉན་པ་སོགས།
།དགེ་མཚན་དུ་མ་གཟིགས་ལ་གསོལ་བ་འདེབས། །རྗེ་བཙུན་བླ་མས་ཞལ་བཟང་ཡང་ཡང་བསྟན། །རྣམ་ཐར་རྩོམ་པའི་བྱ་བ་མཐར་ཕྱིན་ཚེ། །དཔལ་ལྡན་འདོད་ཁམས་དབང་མོས་དགྱེས་པ་ཡི།
།སྲུང་མར་ཞལ་གྱིས་བཞེས་ལ་གསོལ་བ་འདེབས། །ཞེས་དངོས་ཤུགས་སྣ་ཚོགས་པ། དེ་ལྟར་མཁས་བཙུན་བཟང་པོའི་བདག་ཉིད་ཅན་རྣམས་ནི་འཁོར་བའི་མཐའ་མ་རྫོགས་པ་དེ་སྲིད་དུ་རྣམ་པར་དཀར་བའི་འཕྲིན་ལས་ཀྱི་རྒྱུན་ཆད་པ་མེད་པར་འཇུག་པ་ཆོས་ཉིད་

ཡིན་པས་མདོ་སྔགས་ཀྱི་གྲ་དང་སྡེ། ས་སྐྱོང་བའི་ཆེ་དགུ། རིགས་རུས་ཀྱིས་མཐོ་བའི་ཡ་རབས། རྣམ་དཔྱོད་དང་ལྡན་པའི་མཁས་པ། ཉམས་རྟོགས་དང་ལྡན་པའི་སྒོམ་ཆེན། དཔའ་མཛངས་ལོངས་སྤྱོད་དང་ལྡན་པའི་དཔོན་སྐྱ་སོགས་སྐྱེ་བོ་ཐམས་ཅད་ཀྱི་བསམ་བློའི་ཡུལ་དུ་དམ་པ་འདི་ཉིད་བདག་ཅག་གི་སྐྱབས་གནས་སུ་ཐོབ་ན་ཅི་མ་རུང་སྙམ་པའི་འདུན་པ་རྩེ་གཅིག་ཏུ་གྱུར་པས།
རྗེ་ཉིད་ཀྱིས་ཆོས་སྐྱོང་རྣམས་ལ་བཀའ་བསྒོ་བའི་ཚིགས་བཅད་ལས།
འདི་ན་སྐྱེ་རྒུའི་ཕན་བདེ་མ་ལུས་པ། །རྒྱལ་བའི་བསྟན་པ་མཆོག་ལ་རག་ལས་ཤིང༌། །བྱང་ཕྱོགས་འདི་ན་བསྟན་པའི་སྙིང་པོ་མཆོག །ས་སྐྱའི་རྗེ་བཙུན་ཞབས་ལས་བརྒྱུད་འདི་ཡིན།
།དེ་ཡི་ཡང་སྙིང་གསང་ཆེན་ཟབ་མོའི་བཅུད། །ཞལ་དང་སྙན་དུ་བརྒྱུད་པའི་མཛོད་འཛིན་པ། །ཁོ་བོའི་འདྲེན་མཆོག་རྗེ་བཙུན་རྡོ་རིང་ཞབས། །བཀའ་དྲིན་མཉམ་མེད་དམ་པའི་སྲོལ་འདིར་བས། །དེ་ཉིད་མཆོད་ཅིང་བཀུར་བའི་སྦྱིན་པའི་བདག
།སྟོད་ལུང་ས་ཡི་ཐིག་ལེའི་སྟོབས་ལྡན་ནི། །སྤ་ར་བ་ཞེས་གྲགས་པའི་བ་དན་ཅན། །ཞེས་པ་ལྟར་སྟོད་ལུང་ནས་སྡེ་པ་སྤ་ར་བ་རྗེ་བཙུན་ས་སྐྱ་པའི་བསྟན་པ་ལ་མི་ཕྱེད་པའི་དད་པ་དང་ལྡན་པས་གསུང་ངག་རིན་པོ་ཆེའི་བླ་མ་བརྒྱུད་པའི་གསེར་སྐུ་གྲྭ་ཚར་བཞེངས་པའི་རབ་གནས་ལ་གདན་དྲངས་ཏེ་སྟོད་ནས་ཆིབས་ཁ་བསྐྱོད།
དམ་ཚིག་པ་ལ་ཡེ་ཤེས་སེམས་དཔའ་དངོས་སུ་འཇུག་པར་མཚོན་འདོད་ཆོས་རྐྱེན་སེལ་གྱི་རིམ་གྲོ་སོགས་རེ་བ་ཡོངས་སུ་སྐོང་བར་མཛད་ཅིང༌།
རྡོ་རྗེའི་ཆོས་སྐྱོང་རྣམས་ཀྱི་རྟག་གཏོར་འཛུགས་པ་སོགས་མགོན་ཁང་བཞེང་པ་གནང་ཚེ། ན་མོ་གུ་རུ་དེ་ཝ་

མཎྜ་ལ་དྷརྨ་པཱ་ལ་ས་པ་རི་ཝཱ་རེ་བྷྱཿ ཀུན་ཁྱབ་ཀུན་གྱི་བྱེད་པོ་གཅིག་ཉིད་སྲིད་ཞིའི་གཟུགས་ཀྱིས་ཀུན་ལ་འཁྱུད། །རྒྱལ་དང་རྒྱལ་སྲས་སློབ་མར་བཅས་པའི་ཚོགས་ཀྱི་གཙོ་བོ་རྒྱལ་བ་རྗེ། །མཐའ་ཡས་མཐའ་མེད་འགྲོ་བའི་སྐྱབས་མཆོག་རྗེ་བཙུན་བླ་མ་སྲིད་མཐའ་བར།
།གཙུག་རྒྱན་གཙུག་གི་ནོར་བུར་གུས་མཆོད་འབྲལ་བ་མེད་པར་གཙུག་ཏུ་བཞུགས། །ཞེས་སོགས་མཁའ་འགྲོ་ལྔ་བསྟོད་བསྐུལ་དང༌། དམ་ཅན་སྲུང་མ་དགྱེས་པའི་རྣལ་འབྱོར་པ།
།རྡོ་རྗེ་འཛིན་པ་བློ་གསལ་རྒྱ་མཚོའི་སྡེས། །གནས་ལུགས་བདེ་བ་ཆེན་པོའི་མཁའ་དབྱིངས་སུ། །རབ་ཟབ་ཐབས་ཀྱིས་བསྒྲུབས་པའི་མཆོད་པའི་སྤྲིན། །ཞེས་རྒྱུད་དང་མན་ངག་ལས་བྱུང་བའི་ཕྱི་ནང་གསང་མཆོད་རྒྱས་པར་དབུལ་མཐར།
རྒྱལ་བའི་བསྟན་པ་སྤྱི་དང་བྱེ་བྲག་ཏུ། །དཔལ་ལྡན་ས་སྐྱ་པ་ཞེས་གྲགས་པ་ཡི། །བསྟན་པའི་ཉིང་ཁུ་རྗེ་བཙུན་རྡོ་རིང་པའི། །བསྟན་པ་ས་ཡི་ཕྱོགས་འདིར་དར་རྒྱས་མཛོད།
།དེ་ཉིད་འཛིན་དང་མཆོད་པའི་སྦྱིན་པའི་བདག །མི་ནོར་འཁོར་བཅས་བསྲུང་དང་སྦ་བ་དང༌། །འདུ་འབྲལ་མེད་པར་རྟག་ཏུ་སྐྱོང་བར་མཛོད། །ཅེས་དང༌། ད་ལྟའི་གནོད་བྱེད་མི་དང་མི་མ་ཡིན།
།སྐད་ཅིག་ཉིད་ལ་མངོན་སུམ་འདིར་ཁུག་ལ། །རབ་རྣོན་མཚོན་ཆས་མགོ་ལུས་དུམ་བུར་གཏུབས། །ཁྲག་ཞག་དོན་སྙིང་དམར་པོ་ཧབ་ཀྱིས་ཐོབ། །ཅེས་ཕྲིན་ལས་རྒྱས་པར་མཛད། རིང་ཞིག་ན་འགྲོ་བའི་ལས་སྨིན་བདོ་བ་རྒྱལ་པོ་གཟུགས་ཅན་སྙིང་པོ་ལྟར་ཚད་བཟུང་དཀའ་མོད།
ཧོར་བྱ་རིག་སོགས་རྗེས་མ་རྣམས་ལའང་སྲུང་མའི་ཟ་ཁ་ཟུག་སྟེ་མིང་གི་ལྷག་མར་གྱུར།

དབུས་སུ་ཟླ་བ་དྲུག་ཙམ་གྱི་རིང་བསྟན་འགྲོའི་ལེགས་ཚོགས་སྤེལ་ནས་གཙང་དུ་བྱོན། ཆོས་སྒོ་བ་བྱམས་པ་ཤེས་རབ་བཟང་པོ་ལ་སྔར་སྨོས་པའི་ཆོས་གསན་རྒྱུའི་སྔོན་དུ་རྨུ་གཤོང་ན་བཞུགས་པའི་མནལ་ལམ་དུ་མི་སྔོན་པོ་ཞིག་ན་རེ་ཕུ་ན་འཁོར་ལོ་བདེ་མཆོག་བྱོན་ཡོད་པས་ཆོས་ཞུས་ཟེར་བྱུང་བའང་རྩད་གཅོད་མི་གནང་བ་དགེ་འཕེལ་མཁན་ཆེན་བྱམས་པ་ཤེས་བཟང་བདེ་མཆོག་ལ་མཁས་ཟེར་བ་ལས་གཞན་ཁུངས་མ་ཆོད་ཟེར་བས་དེ་གར་ཐུགས་ངེས་པ་རྙེད་དེ་དགེ་འཕེལ་དུ་ཕེབས་བདེ་མཆོག་ལོ་ནག་དྲིལ་གསུམ་གྱི་དབང་འཁྲིད་ཞལ་གདམས་རྫོགས་པར་གསན་ཚེ་བླ་མ་འཁོར་ལོ་སྡོམ་པ་དངོས་སུ་གཟིགས་པ་དཔོན་སློབ་གཉིས་ཀའི་ཆེ་བར་མངོན།
རང་གི་བསྟི་གནས་སུ་བཞུགས་པའི་དུས་ཐུབ་བསྟན་དགེ་འཕེལ་གྱི་ཞལ་བདག་མཛད་དགོས་པར་གསོལ་བ་འདེབས་མཁན་སང་ཉིན་ཡོང་བའི་དོ་ནུབ་འོད་གསལ་གྱི་ངང་དུ་བཞུགས་གནས་ཀྱི་སེང་གཡབས་ནས་མི་དམར་རྟ་དམར་ཅན་ཞིག་བབས་བྱུང་ནས་གུས་པ་ཆེན་པོས་ཕྱག་བཙལ་ཏེ་ཐུབ་བསྟན་དགེ་འཕེལ་གྱི་གདན་ས་ལ་སྤྱན་འདྲེན་པར་ཡོངས་པ་ཡིན་ཟེར་བ་ལ་ཁྱེད་སུ་ཡིན་གསུངས་པས།
བདག་ཤོ་དམར་གྱི་བྲག་བཙན་ལགས། མཁས་གྲུབ་དམ་པ་ཁྱེད་ཕུ་དགོན་པའི་གདན་ས་ལ་ཅིས་ཀྱང་འབྱོན་དགོས་བདག་གིས་ཀྱང་འཕྲིན་ལས་སྒྲུབ་པའི་གྲོགས་བྱེད།
ཁྱེད་ཀྱི་དགོན་པ་འདི་ཞལ་བདག་མཛད་ན་འདི་ཕྱོགས་ཀྱི་སེམས་ཅན་ཐམས་ཅད་འཕྲལ་དང་ཡུན་གྱི་ཕན་བདེ་ལ་འགོད་ནུས་ཤིང་དམ་པ་ཁྱེད་ཀྱི་ཆོས་རྒྱུན་ཡང་བསྟན་པ་ཇི་སྲིད་གནས་ཀྱི་བར་དུ་ཕྱོགས་འདིར་གོང་ནས་གོང་དུ་འཕེལ་བར་འགྱུར་རོ།
།ཞེས་ཞུས་འདུག་ཅིང༌།

སྲུང་མ་འདི་ནི། བར་ཆད་ལམ་སེལ་མ་ལས། བྲག་ནག་ཧ་པོའི་མགོན་ཁང་དུཿ ཤོ་བཙན་དམར་པོ་དམ་ལ་བཏགས༔ ཞེས་པ་དེ་ཡིན་ཞིང་རྗེ་འདི་ཉིད་ཀྱི་བཀའ་ལས་ཅུང་ཟད་ཙམ་ཡང་མི་འདའ་ལ། གཞན་དུ་དྲག་ཤུལ་དང་གདུག་རྩུབ་ཆེ་བས་ཐུབ་བསྟན་དགེ་འཕེལ་གྱི་འོག་ཙམ་བྱང་རིའི་ལྡེབས་ལ་རྟེན་མཁར་ཡོད་པའི་མདུན་དེར་བླ་ཆེན་སྡེ་དཔོན་སྔགས་པ་རྟོགས་ལྡན་སོགས་ལུགས་གཉིས་གང་རུང་གིས་མངོན་པར་མཐོ་རློམ་རྣམས་ཀྱིས་རྟ་མ་བབས་ན་ཉིན་ཞག་གི་ཁོངས་སུ་རྟ་འཆི་བ་ཡོང་བའི་གྲགས་པས།
ས་སྐྱ་ནས་བདག་ཆེན་རིན་པོ་ཆེ་ཕེབས་སྐབས་ཀྱང་དེ་གར་གཏོར་བསྔོ་མཛད་རྗེས་ཆིབས་ཡོབ་གཡས་འབུད། ཞབས་འབྲིང་བ་རྣམས་རྐང་འགྲོས་བྱེད།
ཕྱག་རྫོགས་ཀྱི་རྟོགས་པ་ཀློང་དུ་རྡོལ་བའི་སྒོམ་སྨྱོན་སྤྲུལ་སྐུ་དང༌། སྟོབས་འབྱོར་གྱི་དྲེགས་ལྡན་སྡེ་པ་ནོར་བུ་སོགས་ཀྱི་རྟ་ན་ཤི་མང་དུ་བྱུང་བར་རྣམ་རྟོག་ལངས་གསོལ་མཆོད་ཕུལ་བས་མཚོན་ཆེས་མང་ལ།
ཚར་ལུགས་ལ་དེ་རིང་ཞུགས་པའི་གསར་བུ་བ་ཞིག་ཀྱང་རྟ་འབབ་མི་དགོས་པ་སོགས་མངོན་སུམ་གྱི་སྤྱོད་ཡུལ་དུ་གྱུར་པས་སོ། །འོད་གསལ་གྱི་ལྟས་ལྟར་སང་ཉིན་ཐུབ་བསྟན་དགེ་འཕེལ་གྱི་ཆོས་གྲྭ་ཆེན་པོ་ནས།
གདན་ས་མཛད་དགོས་པའི་སྙན་ཞུས་འབུལ་མཁན་བྱུང་བས་བསྟན་པ་དང་སེམས་ཅན་གྱི་དོན་རྒྱ་ཆེན་པོར་འགྱུར་བར་དགོངས་ཏེ་ཐུགས་དགྱེས་བ་ཆེན་པོས། བཀའ་ལས། དེ་ལྟར་ཁོ་བོ་ལ་རྩེ་གཅིག་ཏུ་གསོལ་བ་འདེབས་པ་ཡིན་ན་ཅིས་ཀྱང་དེ་བཞིན་དུ་བྱའོ་ཞེས་ཞལ་གྱི་འཆེས་པས་གསོལ་འདེབས་པ་རྣམས་ཡིད་བདེ་

བའི་དཔལ་ལ་བཀོད། དེ་ནས་མི་རིང་པར་ཁ་ཆེ་འདུས་བཟང་མཁས་མཆོག་དབྱིག་གཉེན་གྱི་ཕྱོགས་སུ་བྱོན་པ་བཞིན་ངུར་སྨྲིག་གོས་ཀྱིས་ནམ་མཁའི་ཁ་དོག་འགྱུར་པ་ལྟ་བུའི་འདུས་ཚོགས་ཀྱི་སེར་སྦྲེང་འཕན་གདུགས་རྒྱལ་མཚན་རོལ་ཆ་སོགས་མཆོད་ཚོགས་བསམ་གྱིས་མི་ཁྱབ་པ་ཐོགས་པས་མདུན་བདར་ཆིབས་བསུའི་བཀོད་པ་སྔོན་དུ་འགྲོ་བས་རྒྱལ་བ་ཞེས་པ་ཤིང་ཕོ་རྟའི་ལོ་ཐུབ་བསྟན་དགེ་འཕེལ་གྱི་གདན་སེང་གེའི་ཁྲི་ལ་ཞབས་ཀྱི་ཆུ་སྐྱེས་རྣམ་པར་བཀོད།
དེ་ནས་ཁམས་པ་སངས་རྒྱས་རྡོ་རྗེ། མི་ཉག་མགོན་པོ་འོད་ཟེར། ཆོས་རྗེ་བྲག་ཆོས་པ། ཕུ་པ་དབུ་མཛད་ཚུལ་ཁྲིམས་སོགས་རིན་པོ་ཆེ་ལྟ་བུའི་གདུལ་བྱ་དབང་པོ་ཡང་རབ་ཀྱི་སྐལ་ལྡན་རྣམས་ལ་གསུང་ངག་རིན་པོ་ཆེ་ལམ་འབྲས་བུ་དང་བཅས་པ་སློབ་མ་མཆོག་ལ་བཤད་བྱའི་དབང་བྱིན་རླབས་འཁྲིད་ལུང་ཤིན་ཏུ་སྨིན་པ་ལོ་འཁོར་གྱི་བར་དུ་འཛུགས་པ་ལམ་སྐོར་ཕྱི་མ་བརྒྱད་དང༌།
རྩ་རྒྱུད་བརྟག་པ་གཉིས་པར་ཀུན་ཏུ་དགོས་པའི་གཞུང་བདུན་གྱིས་ཉེ་བར་སྤྲས་པའི་གསུང་བཤད།
གཞན་ཡང་དབང་རྗེས་གནང་སོགས་སོ་སོའི་བློ་དང་འཚམ་པའི་ཆོས་ཀྱི་སྒོ་འཕར་ཕྱེ་ནས་རེ་བ་དོན་ལྡན་གྱི་ས་ལ་བཀོད།
དེའི་ཚེ་འོད་གསལ་ལ་བདག་ཆེན་བློ་གྲོས་རྒྱལ་མཚན་པ་ཡིན་ཟེར་པའི་དགེ་བའི་བཤེས་གཉེན་ཁྱད་དུ་འཕགས་པ་ཞིག་དང་རིན་པོ་ཆེ་རྡོ་རིང་པ་དངོས་སུ་བྱོན་ནས་དགྱེས་པའི་འཛུམ་ཞལ་བསྟན་པ་ནི་རིན་ཆེན་སྒང་པ་སྒོས་ཀྱི་ཟབ་ཆོས་རྣམས་ཆེས་ཆེར་སྤེལ་བ་ལ་ལེགས་སོ་མཛད་པར་འདུག
།མགོན་ཁང་དུ་རྫས་འཁོར་ལོ་གཟུངས་སྔགས་སོགས་ཆོས་སྐྱོང་གི་རྟེན་བཞེང་པའི་མན་ངག་ལྟར་ལེགས་པར་བསྐྲུན་

ཏེ་སྨན་འདམ་ལས་གྲུབ་པའི་གུར་མགོན་མི་ཚད་ཙམ། ལྷ་མོ། ལས་མགོན་ཡབ་ཡུམ། པུ་ཏྲ་མིང་སྲིང༌། ཞལ་བྲམ་གཟུགས། བེག་ཙེ་ལྕམ་དྲལ་རྣམས་ཁྲུ་ཕྱེད་དོ་ཙམ། རྟག་གཏོར་འཛིན་གཏོར་སྤྱན་གཟིགས་སོགས་རྒྱས་ཤིང་ངོ་མཚར་བ་དང༌།
དེའི་བཟོ་ཕུད་དུ་ལམ་འབྲས་དང་ལམ་ཟབ་བརྒྱུད་པ་རྐང་གང་ཙམ་ཁྱད་པར་རྗེ་ཉིད་ཀྱི་སྐུ་འདྲ་མི་ཚད་ཆུང་ཕྱོགས་ཙམ་བྱོན་གཙང་ཞིང་རབ་གནས་ཀྱི་སྐབས་ཤངས་གཡོན་གྱི་སྦུབ་ཏུ་རིང་བསྲེལ་ཡུངས་འབྲུ་ཙམ་གཉིས་བྱུང་བ།
ཕྱིས་མཁན་ཆེན་རྒྱལ་རྩེ་བ་བྱམས་པ་ངག་དབང་བསོད་ནམས་རྒྱལ་མཚན་གྱིས་ཁྲུས་གསོལ་དང་མཆོད་པ་རྒྱས་པར་མཛད་སྐབས་སྙན་གཡོན་གྱི་ལྟག་ཏུ་རིང་བསྲེལ་ཆེ་ཙམ་གཉིས་གསར་དུ་འཁྲུངས་ཤིང་ད་ལྟའི་བར་དུ་སྐུ་གྲིབ་ཀྱི་རྣམ་པ་བྱུང་ཚེ་སྤྱན་གཡས་གཡོན་གྱི་འགུག་ནས་ཁྲག་མདའ་འདྲ་བའི་དམར་པོ་ཞིག་སྤྱན་འབྲས་ཀྱི་དཀྱིལ་ཙམ་སླེབ་པ་རྒྱུགས་ཡོང་ཞིང་དེ་ལ་ཁྲུས་གསོལ་བྱས་ན་སངས་འགྲོ་བའི་ངོ་མཚར་ཅན་ཡེ་ཤེས་སེམས་དཔའ་དངོས་སུ་བཞུགས་པའི་བྱིན་རླབས་ཆེ་ངེས།
ཕྱིའི་ཆོས་ཁྲི། ལྷ་གཡབས། དེ་ནང་དུ་བཞུགས་རྒྱུར་མང་མཁར་ཆུ་ཚན་གྱི་ཕུའི་དོལ་མཐའི་གཞི་བདག་ལ་རྡོ་ལྷ་བཞེང་པའི་རྡོ་ཐོང་ཞེས་བཀའ་ཤོག་མཛད་པ་བསྒྲགས་པས་རྡོ་གང་འདོད་ལྡང་ཚོད་ཙམ་རྙེད་པའི་ངོ་མཚར་ཅན་ལ་ལམ་འབྲས་དང་ལམ་ཟབ་བརྒྱུད་པ་བརྐོས་པ་རྣམས་ལ།
དཔལ་ཀྱེ་རྡོ་རྗེའི་དཀྱིལ་འཁོར་དང་འབྲེལ་བའི་རབ་གནས་སོགས་བསྟན་འགྲོའི་དོན་རྒྱ་ཆེར་མཛད།
གང་གི་སྐུ་རྒྱུ་རིན་ཅེན་རྡོ། །སྦྱིན་པོ་དོལ་མཐའི་གཞི་བདག་ཀྱང༌། །

ལས་ཉོན་སྒྲིབ་པ་ཀུན་བྱང་ནས། །རྡོ་རྗེ་འཆང་དབང་མྱུར་འགྲུབ་ཤོག །ཅེས་སྨོན་ལམ་འདེབས་པ་གནང་ཞིང་ས་ཕྱོགས་གང་དུ་ཕེབས་པའམ་བཞུགས་ཀྱང་རུང་འབྱུང་པོ་མི་མ་ཡིན་མཐུ་བོ་ཆེ་མཐའ་དག་སྲོག་སྙིང་མདོང་གསོལ་དུ་ཕུལ་ནས་བཀའ་བཞིན་བསྒྲུབ།
དགོན་པ་ཤར་སྦུག་ཏུ་ངག་དབང་ལྷ་མོ་དབྱངས་ཅན་མའི་ལྗགས་བསྙེན་མཛད་པའི་ཚེ་མེ་ཏོག་དཀར་པོའི་ཆར་འབབ་པ་དང་ཉེ་སྐོར་དུ་བརྡུང་མཁན་མེད་ཀྱང་པི་ཝང་གི་སྒྲ་སྙན་པོ་གསན་ཞིང་མཐར་ཞལ་མངོན་སུམ་དུ་བསྟན་ནས་ལུང་བསྟན་ཀྱང་ཐོབ།
སྤྱིར་རིག་པའི་གནས་ལྔ་དང་བྱེ་བྲག་སྙན་ངག་ལ་ཐོགས་པ་མེད་པའི་རྣམ་དཔྱོད་ནི་སློབ་དཔོན་བསྟེན་ནས་ཡུན་དུ་སྦྱངས་ཀྱང་སྐམ་སྐམ་ཁྲིག་ཆགས་ཤིག་ལས་ཡོད་དཀའ་བར་ཐུགས་རྩོམ་གང་མཛད་སྙན་ངག་ཏུ་འགྲོ་བའི་བློ་གྲོས་ཀྱི་སྤོབས་པ་ནང་ནས་རྡོལ་བར་མངོན།
ཐུབ་བསྟན་དགེ་འཕེལ་དུ་བཞུགས་པའི་དུས་རྡོ་རྗེ་འཆང་ཀུན་སྤངས་ཆོས་རྗེའི་རྣམ་ཐར་ཐུགས་རྩོམ་གནང་བའི་སྦྱར་བྱང་དུ་སྤྱིར་དམ་པ་འདིའི་རྣམ་ཐར་མཐའ་དག་ནི་སོ་སོ་སྐྱེ་བོའི་སྤྱོད་ཡུལ་མ་ཡིན་པར་གོང་དུ་བརྗོད་པ་དག་གིས་འགྲུབ་པ་དང་ཁྱད་པར་རྗེ་ཉིད་ཞལ་བཞུགས་དུས་གསོལ་བ་བཏབ་པའི་གསུང་ལས་ཀྱང་གྲུབ་ཐོབ་ཐང་སྟོང་རྒྱལ་པོ་དང་ངེད་དཔོན་སློབ་ཀྱི་རྣམ་ཐར་སུ་བྱུང་གི་བློ་ཡུལ་དུ་ཤོང་བ་མེད་གསུང་པས་བདག་ལྟ་བུ་བློ་གྲོས་ཆུང་ཞིང་སྦྱངས་པ་ཞན་ལ་བརྗེད་ངེས་པས་ཇི་ལྟ་བ་བཞིན་བརྗོད་ནུས་པའི་སྤོབས་པ་མ་མཆིས་ཤིང༌།
ཞལ་སློབ་མཁས་པ་དང་གྲུབ་པའི་དབང་ཕྱུག་དུ་མ་བཞུགས་པ་རྣམས་ཀྱིས་མཛད་པ་འོས་སུ་འདུག་པས་མཛད་གྲུབ་པ་ཞིག་

འོང་ངམ་སྙམ་སྒུག་སྡོད་ཡུན་རིང་པོའི་ངང་དུ་གནས་ཀྱང་གྲུབ་པར་མ་ཐོས་པའི་མཚམས་སུ་ཡེ་ཤེས་ཀྱི་མཁའ་འགྲོ་རྣམས་ཀྱིས་ཅུང་ཟད་བསྐུལ་བའི་མཚན་ལྟས་ཀྱང་འདུག་ཅིང་གསུང་ངག་རིན་པོ་ཆེའི་བླ་མ་བརྒྱུད་པའི་རྣམ་ཐར་གྱི་ཁ་སྐོང་དང༌།
སྐལ་བ་དང་ལྡན་པའི་གང་ཟག་དག་གི་རྒྱུད་ལ་ཡེ་ཤེས་ཀྱི་བྱིན་རླབས་འཇུག་པའི་མཚམས་སྦྱོར་དུ་ཞེས་བྱུང་བའི་ངོ་མཚར་བའི་ལྟས་ནི་གསུང་རྩོམ་ཕྱག་བྲིས་མ་ལས། ཟླ་བ་དང་པོ་ལ་སྐྱེས་ཕོ་མོ་མང་པོ་ཚོགས་ཏེ་སྒྲོན་མེ་ཁུར་ནས་རྡོ་རིང་ཀུན་སྤངས་པའི་གྲྭ་པ་རྣམས་གར་སོང་འཚོལ་བ་ཡིན་ཟེར་ནས་ཁོ་བོའི་མདུན་ཕྱོགས་སུ་ཡད་ཡུད་མང་པོ་བྱེད་པ་ལ།
ལན་དུ་རྗེའི་གྲྭ་པ་འདི་དང་འདི་ཞེས་བྱ་བ་མང་པོ་ཡོད་ང་ཡང་ཡིན་བྱས་པས་འོ་ན་རྣམ་ཐར་བཤད་རྒྱུ་ཡོད་དམ་ཟེར་བ་ལ་མེད་པ་སྙམ་བྱེད་ཅིང་ཤིན་ཏུ་ངོ་གནོང་བ་ཞིག་ལ་གཉིད་སད་བྱུང་ནས་སེམས་མི་བདེ་བ་སྙམ་བྱེད་པ་འགའ་བྱུང༌།
དེ་རྗེས་ཀྱི་ཟླ་བ་ཕྱི་མའི་ནང་དུ་ནུབ་ཅིག་རྨི་ལམ་དུ་བུད་མེད་སྣུམ་བག་ཅན་མང་པོ་བྲག་སྟེང་ཞིག་ན་ཚོགས་ཁུ་དིར་དིར་འདུག་པ་ལ་ལྟར་ཕྱིན་པས་དེ་རྣམས་ཐམས་ཅད་ཡི་གེ་འབའ་ཞིག་འདྲི་ཞིང་ཁ་མི་འཆམ་པའི་ཟི་རེ་བ་བྱེད་པ་ལ་དོན་གང་ཡིན་ལབས་པས།
བུད་མེད་རྒན་མོ་བྱད་དམར་ཆམ་མེ་བ་སོ་འཛར་བ་ཞིག་ན་རེ། ངེད་རྣམས་ཁྱེད་ཀྱི་བླ་མའི་རྣམ་ཐར་རྩོམ་པ་ཡིན་ཟེར། ཁྱེད་རྣམས་ལ་རྒྱུས་ཡོད་དམ་བྱས་པས་པོ་ཏི་ཆེན་པོ་ཞིག་འདུག་པ་ལ་མཛུབ་མོ་བཙུགས་ནས་འདི་ཕག་མོ་གྲུ་པའི་རྣམ་ཐར་པོ་ཏི་ཡིན་འདིའི་ནང་ནས་འདྲི་བ་ཡིན་ཟེར།
ཁྱེད་རྣམས་ག་ནས་ཡིན་བྱས་པས་ང་ནི་སློབ་

དཔོན་ལྭ་བ་པའི་དུས་ཀྱི་ལ་བའི་དུམ་བུ་ཟ་མཁན་གྱི་མཁའ་འགྲོའི་གཙོ་མོ་པདྨའི་དྲ་བ་ཅན་ཡིན། གཞན་གཞོན་ནུ་ཞིག་ལ་མཛུབ་མོ་བསྟད་ནས་འདི་སེང་གེའི་དྲ་བ་ཅན་ཡིན། གཞན་འདི་རྣམས་ཕྱོགས་བཅུ་ནས་འདུས་པར་འདུག་ཟེར་དེ་རྗེས་གཉིད་སད་བསམས་པར་རྗེ་བླ་མ་ཕག་མོ་གྲུ་པའི་རྣམ་སྤྲུལ་ཡིན་པ་ནི་ངེས་པ་ཅན་དུ་འདུག་སྙམ་པ་བྱུང༌།
དེ་ནས་ཞག་འགའ་སོང་བ་ན་ནུབ་གསུམ་བསྟུད་ནས་རྨི་ལམ་དུ་འདྲེ་མནན་གྱི་རྣམ་པ་ཡང་ཡང་དུ་འོང་བ་ཞིག་བྱུང་བས་འདི་འདྲའི་རིགས་ནེ་གུ་བ་རྣམས་རླུང་དབུ་མར་འཇུག་ཁ་མའི་འོད་གསལ་གྱི་རྟགས་སུ་བྱེད།
མགོན་པོའི་རྒྱུད་དུར་ཁྲོད་ནག་པོ་ནས་གྲིབ་གནོན་ལྟ་བུར་འོང་བ་དང་ཞེས་ཆོས་སྐྱོང་གི་རྟགས་སུའང་བཤད།
གང་ལྟར་དགེ་སྦྱོང་དུ་བསྲངས་པ་དྲག་སྙམ་པ་བྱས་པས་ནུབ་བཞི་པའི་རྨི་ལམ་དུ་སྔར་གྱི་བུད་མེད་དེ་བྱུང་ནས་ལག་ཏུ་སྣག་ཚ་ཐོད་པ་གང་དང་ལྕགས་སྨྱུག་ཅིག་གཏད་བྱུང་ནས་ངེད་རྣམས་ཀྱིས་གང་ལབས་ཀྱང་མི་གོ་བར་འདུག
།མི་གཞན་གྱི་བླ་མའི་གྲྭ་པས་བླ་མའི་རྣམ་ཐར་འཆོས་ཀྱི་འདུག་ཟེར་བའི་འཕྲོ་ལ་གཉིད་སད་བྱུང་བས་ཁ་སང་ནས་ཀྱི་ལྟས་ཐམས་ཅད་འདིར་འདུག་པས་ད་སང་རང་ནས།
རྗེའི་རྣམ་ཐར་རྩོམ་དགོས་སྙམ་པ་བྱས་ནམ་ལངས་དགེ་སྦྱོར་གྲུབ་ནས་གཉིད་ཟིར་ཙམ་བྱུང་བའི་རྨི་ལམ་དུ་ཆོས་ཁྲི་ཞིག་གི་སྟེང་ནས་བནྡེ་གཞོན་ནུ་ཞིག་གིས་སྐྱེས་རབས་དཔག་བསམ་འཁྲི་ཤིང་སྒྲོག་གིན་འདུག་པ་ཉན་མཁན་ཡིན་ཟེར་བུད་མེད་གཞོན་ནུ་མཆོར་མོ་མང་པོ་གླུ་ལེན་རྐང་བྲོ་བྱེད་ཀྱིན་འདུག་པ་རྨིས།
སང་དེ་ནས་འགོ་བཙུགས་ནས་བརྩམས་པས་མ་གྲུབ་བར་ལ་རྗེ་བླ་མ་ལན་གསུམ་རྨིས།

གཞན་ཡང་དགེ་བའི་ལྟས་མང་པོ་བྱུང༌། ཚར་ཁར་འདོད་ཁམས་ལྷ་མོ་ཡིན་ཟེར་བའི་བུད་མེད་བོང་བུའི་རྣ་བ་ཡོད་པ་ཞིག་གིས་གཙོ་བྱས་མང་པོ་བྱུང་ནས་འདི་ལ་བཀའ་བརྒྱ་ཞིག་ཀྱང་གྱིས་བསྟན་པ་ངེད་རང་གིས་བསྲུང་ཟེར་བ་བྱུང་ངོ༌།
།ཞེས་དེ་ལྟར་འདོད་ཁམས་དབང་མོས་རྣམ་ཐར་གྱི་མཇུག་ཏུ་བཀའ་རྒྱས་ཐོབ་ཅེས་གསོལ་བ་ལ་བརྟེན་ནས། དེ་ཀའི་མཇུག་ཏུ། ཉི་གཞོན་འོད་ཀྱིས་པད་ཚལ་འབྱེད། །ཀུ་མུད་མེ་ཏོག་ཟུམ་པར་བྱེད།
།འོ་མ་སྐྱེས་བུའི་འཚོ་བ་དེ། །བྲང་འགྲོའི་སྲོག་འཕྲོགས་ཧ་ལའི་བཅུད། །དེ་བཞིན་དམ་པའི་ངོ་མཚར་གཏམ། །སྐལ་བཟང་རྣ་བའི་ཨུཏྤལ་རྒྱན། །སྐལ་དམན་ལོག་རྟོག་ཅན་དག་གི །སྙིང་ལ་ཟུག་རྔུའི་བཅུད་ལེན་འགྱུར།
།དེ་བས་གསང་ཆེན་གཏམ་འདི་ཡང༌། །དད་དང་དམ་ཚིག་ལྡན་པ་དང༌། །དཔྱོད་ལྡན་སྐལ་བཟང་གཟུར་གནས་ལ། །སྟོན་གྱིས་སྐལ་དམན་དག་ལ་མིན། །ཞེས་བཀའ་རྒྱ་མཛད་ཅིང་དཔལ་ལྡན་ལྷ་མོ་དུད་པའི་སོལ་བ་ཅན་འདི་ནི་རྡོ་རྗེ་འཆང་བློ་གྲོས་རྒྱལ་མཚན་ཡབ་སྲས་རྣམས་ལ་དངོས་སུ་ཞལ་བསྟན་ཅིང་གསུང་གི་གནང་བ་སྩོལ་བའི་སྲུང་མའི་དབང་མོ་ཁྱད་པར་ཅན་དུ་སྣང༌།
རྟོགས་བརྗོད་འདི་ཉིད་གྲུབ་ནས་རྗེ་བཙུན་ཨ་ཝ་དྷཱུ་ཏཱི་པ་ཆེན་པོའི་སློབ་མའི་གཙོ་བོ་སྤྱོད་པའི་རྡོ་རྗེའི་རྣམ་འཕྲུལ་རྗེ་བཙུན་གྲོལ་མཆོག་ལ་གཟིགས་འབུལ་གནང་བའི་ལན་དུ།
བློ་གསལ་མཁས་པའི་རྣམ་དཔྱོད་གསར་པའི་མདངས། །མཁྱེན་ཡངས་རྒྱ་མཚོའི་ལྕིབས་ཀྱི་དྲུང་ཕྱུང་སྟེ།
།ངོ་མཚར་དད་པའི་སྤུ་ལོང་ཆེར་གཡོས་པས། །དམ་ཚིག་རྡོ་རྗེའི་མཆེད་པོ་གང་གི་

དྲུང༌། །ཀུན་ཏུ་དང་བའི་རྩེ་དགའི་ཡིད་གཅུགས་ཀྱིས། །རྣམ་གྲོལ་མཆོག་གི་གོ་འཕང་མ་ཐོབ་བར། །གང་ལ་གུས་པའི་ཏིང་འཛིན་ཡར་ངོའི་དཔལ། །སྙིང་ལ་རི་མོར་བྲིས་ཏེ་འདི་སྐད་ཞུ། །དཔལ་ལྡན་བླ་མ་ཨ་ཝ་དྷཱུ་ཏཱི་པའི།
།རྣམ་ཐར་ལེགས་བཤད་བྱེ་བའི་རང་བཞིན་ཅན། །མཐོང་ཚེ་མགོན་པོ་ཉིད་དང་སྲས་ཐུ་བོ། །གཉིས་མིན་ཡིད་ལ་བསམ་པའི་ལྷག་བསམ་རྙེད། །སངས་རྒྱས་ངོ་བོར་གཟིགས་པའི་བདེན་པའི་བཀའ། །ཐོག་མཐའ་བར་དུ་སྙན་ཚིག་སྤེལ་ལེགས་ཀྱིས།
།སྨྲ་མཁས་འཇམ་མགོན་དཔའ་བོའི་སྒྲ་དབྱངས་ལ། །ཚིམ་པར་མི་འགྱུར་འདི་ན་བློ་ལྡན་སུ། །ཞེས་ཚིགས་སུ་བཅད་པའི་འཕྲེང་བར་ཕུལ་ནས་སླར་ཡང་ཕུལ་པའི་སྙིང་པོ་བསྡུ་བ་རྗེ་བཙུན་ཨ་ཝ་དྷཱུ་ཏཱི་པ་ཆེན་པོ་འདི་ཉིད་ལ་ཞལ་སློབ་གཙོ་བོར་དཔལ་ས་སྐྱ་པ་ངག་གི་དབང་པོ་སོགས་ཆེ་དགུ་ཇི་སྙེད་ཅིག་མཆིས་ཀྱང་དབྱིངས་ལ་ཡེ་ཤེས་ཀྱི་རྒྱས་ཐེབས་པ་ནི་རྡོ་རྗེའི་མཆེད་པོ་གོང་མ་ཁྱེད་ཉིད་ལས་གཞན་དུ་མི་སེམས་པའི་དད་གུས་སྙིང་ལ་བཅགས་པའི་ཆ་རྒྱ་ཆེར་འཕེལ་བའི་སྐབས་ཉིད་དུ་གྱུར་ལགས་ཞེས་བསྟོད་སྔགས་བཀུར་གསུམ་གྱི་ཞུ་ལན་འཕྲོད་པའི་ལན་དུ།
ལེགས་བཤད་ཀུན་དགའི་དཔལ་སྟེར་མཁས་པའི་རྗེ།
།རྣམ་གྲོལ་བདུད་རྩིས་མྱོས་པ་གྲུབ་པའི་དབང༌། །རྗེ་བཙུན་བླ་མའི་ཐུགས་སྲས་ཀུན་གྱི་མཆོག །གང་དེའི་ཞབས་སེན་པདྨོ་བཞད་པའི་དྲུང༌། །དམ་པའི་ངོ་མཚར་མ་ལ་ཡ་རླུང་གིས།
།སྙིང་དབུས་བདུད་རྩིའི་རླབས་འཕྲེང་སྟོང་གཡོ་བའི། །བློ་གསལ་ཡིད་བཞིན་རྒྱ་མཚོའི་འཇིང་དབུས་ནས། །ཞུ་མཆིད་སྤྲིན་དཀར་དགའ་མ་འདི་སྤྲོས་སོ། །ཀཱ་ཡེ་ལྷག་བསམ་

ཟླ་ཤེལ་བཞུ་བའི་འོད། །སྙན་ཚིགས་བདུད་རྩིས་ཁེངས་པའི་ཟིལ་དངར་ཅན། །དཀར་གསལ་ཆུ་འཛིན་བུ་མོ་བཞད་ལྡན་མ། །ཞུ་འཕྲིན་དབྱར་སྐྱེས་རྫ་རྔ་འདི་སྐད་ཞུ། །ཨ་ཧོ་དྲིན་ཅན་བླ་མའི་ཐུགས་ཀྱི་སྲས། །བྱང་ཕྱོགས་འདི་ན་ནག་པོ་སྤྱོད་པ་ཞེས།
།སྙན་པའི་གྲགས་དཀར་གཡོ་བའི་མཁས་གྲུབ་དབང༌། །དམ་ཚིག་རྡོ་རྗེའི་མཆེད་དེའི་བཀའ་ཡིག་གི །འཚམས་སྤྲིན་བློ་མཚོར་ཤར་བས་སྙིང་མྱོས་ཀྱང༌། །ཟླ་ཞལ་མཇལ་བའི་དགའ་སྟོན་མ་ཐོབ་པས།
།སྙིང་ལ་ཁྱོད་སྐུའི་སྣང་བརྙན་འདྲི་བྱེད་ཅིང༌། །བསམ་གཏན་ཟོལ་གྱི་བདག་པོར་ངལ་གསོ་བགྱི། །ནམ་ཞིག་མཁས་པའི་ཟླ་རིས་གཞོན་ནུ་དེ། །འདྲེན་བྱེད་རི་བོའི་སྤོ་ལ་ཤར་བའི་ཚེ།
།སྙིང་གི་ཀུ་མུད་འཛུམ་དཀར་བཞད་བྱེད་ཅིང༌། །ཟབ་དབྱངས་བདུད་རྩིའི་རྒྱུན་གྱིས་སིམ་པར་སྨོན། །སྐབས་ཀྱི་ཞུ་མཆིད་སྙིང་པོར་གསོལ་ན་གེ་རེ་ལྷ་ཁང་དུ་གནས་དུས། སྟོད་ལུང་ནས་བཀའི་གླེགས་བུ་སྐྱེས་བཅས་རྗེ་བླ་མའི་རྣམ་ཐར་རྣམས་ཕྱག་རྒྱས་མཚན་པ་ཕེབས་པས་དངོས་སུ་མཇལ་བ་ལྟ་བུའི་སྤྲོ་དགའི་བདུད་རྩི་གསར་པས་ཡིད་ཀྱི་ཆུ་གཏེར་ཅི་ཡང་གང་བར་གྱུར་ལགས།
ཕེབས་དོན་གྱི་ཆ་ལ་བསམས་དུས་རྗེ་བཙུན་བླ་མ་རྡོ་རྗེ་འཆང་ཆེན་པོ་དེ་ཉིད་ལ་ཞལ་སློབ་སྔར་དག་པའི་ཞིང་དུ་གཤེགས་པ་འཇམ་དབྱངས་ངག་གི་དབང་ཕྱུག་རྗེ་བཙུན་ཀུན་དགའ་ལེགས་པའི་ཞབས་ལ་སོགས་པ་རྒྱལ་བའི་རྣམ་པར་འཕྲུལ་པས་འགྲོ་བའི་དོན་མཛད་པ་ཁོ་ན་ཡིན་སྙམ་པ་ཡོད་ཅིང༌།
ད་ལྟའང་དམ་པ་ཉིད་ལྟ་བུ་མཁས་པ་དང་གྲུབ་པའི་བདག་ཉིད་ཇི་སྙེད་ཅིག་བཞུགས་བཞིན་དུ་བདག་ལྟ་བུ་རྣམ་ཐར་རྩོམ་པ་སོགས་

ཀྱི་སྤྲོས་པ་བྱེད་ན་རང་གཞི་མེད་ཀྱི་རློམས་པར་འདུག་ལགས་ནའང༌། བཀའ་དྲིན་བདག་རང་ལ་ཆེ་བ་ཞིག་ལགས་ཏེ། བདག་བླུན་པོ་ལུག་བོང་ལྟ་བུ་འདི་དུས་ད་ལྟ་དམ་པའི་ཆོས་བྱེད་འདོད་དང་ཉམས་སུ་ལེན་ཚུལ་ཆ་ཙམ་ཤེས་པ།
ལྟར་སྣང་མི་ཁྱུར་ཆུད་ཙམ་འདི་རྗེའི་བཀའ་དྲིན་ཁོ་ན་མ་གཏོགས་མེད་པས་བཀའ་དྲིན་དྲན་པས་བྱུང་རྒྱལ་དུ་བརྩམས་པ་ལགས་ནའང་ལེགས་འདུག་གསུང་བའི་མདོང་གསོལ་ཕེབས་པས་དམ་པ་ཉིད་ལྟ་བུས་གཡོ་སྒྱུ་དང་གཅམ་བུའི་ཟོལ་ཟོག་གསུང་བ་མི་སྲིད་པས།
ཅུང་ཟད་མགྲིན་པའི་གཟེངས་བཏེག་ནས་རང་གིས་རང་ལ་ཐེ་ཚོམ་དུ་གྱུར་ལགས། སླད་ཀྱི་ཞུ་བ་སྐྱེ་རྒུ་རྣམས་ཀྱི་ཕན་བདེ་མཐའ་དག་རྒྱལ་བའི་བསྟན་པ་ཁོ་ན་ལ་རག་ལས་ལ་དེ་ཉིད་འཛིན་པ་ལ་དེང་སང་གངས་ཅན་གྱི་ལྗོངས་འདི་ན་མཁས་ཤིང་དངོས་གྲུབ་ཀྱིས་ཀྱང་བརྒྱན་པ་འཕྲིན་ལས་ཀྱི་ཐ་གྲུ་ཡངས་པ་སོགས་དགེ་མཚན་དུ་མས་མངོན་པར་མཐོ་བ་དམ་པ་ཁྱེད་ལྟ་བུར་མཆིས་པས་སྐུའི་འཚོ་བ་ཡུན་རིང་དུ་བརྟན་པའི་ཐབས་རྣམས་ལ་ཆེད་དུ་ནན་ཏན་དང་རིས་མེད་པའི་འགྲོ་བ་རྣམས་ལ་ཐུགས་བརྩེ་བ་ཆེན་པོས་ཟབ་པ་དང་རྒྱ་ཆེ་བའི་ཆོས་ཀྱི་འཁོར་ལོ་རྒྱུན་མི་ཆད་པར་བསྐོར་དུ་གསོལ།
བདག་ཀྱང་སྐབས་སྦྱར་ཞལ་གྱི་དཀྱིལ་འཁོར་ལྟ་ཞིང་གསུང་གི་འབེལ་བའི་གཏམ་གྱི་བདུད་རྩི་མྱང་བར་སྙིང་ནས་སྨོན་ལམ་ཞུ་ཞིང༌། དེ་བར་དུ་དབེན་པའི་རི་སུལ་བསྟེན་ཚུལ་སོགས་ཀྱི་སྙིང་གཏམ་སྙན་ངག་གི་ལམ་ནས་དྲངས་པ་སྣང་བར་ཤར་ནའང་དགེ་སྦྱོར་གྱི་བོགས་འདོན་དུ་ཆེ་བ་ཞིག་འོང་སྙམ་པའི་དད་པ་དང་དག་སྣང་གཞན་དང་མི་འདྲ་བ་ཞིག་ཡོང་བའི་བཀའ་དྲིན་ཞུ་ཞུ།
ཞེས་

ཆབ་ཤོག་ཏུ་བྱུང་བའི་རྗོད་དོན་གྱིས་རྟོགས་པར་ནུས། དེ་ཡང་དུས་སྔ་ཕྱི་གསོལ་འདེབས་སུ་ཕྱོགས་བསྡེབས་ལས་རྣམ་ཐར་འདི་རྗེ་སྒོ་རུམ་པ་དག་ཞིང་དུ་གཤེགས་རྗེས་མཛད་པར་དངོས་སུ་བསྟན་པས་གཞན་ལའང་མཚོན་ནོ།
།དགུང་ལོ་སོ་བརྒྱད་ཀྱི་བར་དུ་ཕལ་ཆེར་ཐུབ་བསྟན་དགེ་འཕེལ་དུ་སྟན་ཆགས་ཤིང་སྟོད་ཕྱོགས་ཀྱི་སའི་ཆ་ངེས་མེད་དུ་ཞབས་ཀྱིས་བཅགས་ཏེ་སྐྱ་སེར་འགྲོ་བ་མཐའ་ཀླས་པའི་རེ་འདོད་སྐོང་བཞིན་པ་ནས་ཕལ་ཆེར་ལྷ་སྔགས་ཡེ་ཤེས་ཀྱི་ཐུགས་དམ་ཟབ་མོའི་ངང་ནས།
དབང་འཁྲིད་ལུང་མན་ངག་གིས་སྐལ་ལྡན་གྱི་སློབ་མ་རྗེས་སུ་འཛིན་པ་དང་བདག་ཆེན་རྡོ་རྗེ་འཆང་ཆེན་པོའི་རྣམ་ཐར་ཡིད་འཕྲོག་ཨུཏྤ་ལའི་དོ་ཤལ་སོགས་བསྟན་བཅོས་མཛད་པས་མཚོན་འཁོར་ལོ་གསུམ་གྱི་བསྟན་པ་སྤྱི་དང་བྱེ་བྲག་ཁའུ་པའི་རིང་ལུགས་ཕྱོགས་བརྒྱར་འཕེལ་བར་མཛད།
མང་མཁའ་མུ་གུ་ལུང་དུ་སྐད་གཉིས་སྨྲ་བ་ལོ་ཆེན་འབྲོག་མིའི་སྐུ་འདྲ་རིན་པོ་ཆེ་མཇལ་བར་ཕེབས་པའི་དུས་སྐུའི་ཐུགས་ཀ་ནས་འོད་ཟེར་སྔོན་པོ་འཕྲོས་ཏེ་ཐུགས་ཀར་ཐིམ་པས་ཟག་མེད་ཀྱི་བདེ་བ་ཆེན་པོ་ལ་ཡུན་རིང་ཞིག་གི་བར་ཆམ་གྱིས་གནས་པར་གྱུར་ཏོ།
།རིས་མེད་ཡིད་འགུགས་ཐུགས་རྗེ་མིག་གི་དཀྱུས།
།རིང་ཡང་མོས་ལྡན་གཞོན་ནུའི་སེན་རྗེས་ཤུལ། །ལྷག་བསམ་ནུ་མར་འདུད་པའི་ཟླ་བཞིན་མར། །མངོན་འདོད་རྩེ་དགའ་གཏོང་མིན་དངོས་པོའི་གཤིས། །སློབ་བཤད་བདུད་རྩིར་སྤྱོད་འཁུའི་ལྷ་མིན་མགྲིན།
།ལུང་རིགས་ཚངས་པའི་འཁོར་ལོས་རབ་ཕུག་ཀྱང༌། །ཐར་སྲོག་མི་ཆད་ཆ་མཐུན་ཟིལ་མངར་ཁོང༌། །སོང་འབྲས་ཨ་ཧོ་རྫོགས་མྱང་སྐལ་བཟང་དཔྱིད། །

མིག་གསུམ་མེ་ཡིས་ལོག་འདྲེན་འདོད་ལྷའི་ལུས། །རབ་བསྲེག་ལེགས་ལྡན་མགྲིན་སྔོན་རལ་པའི་རྩེར། །དབང་ཆུའི་བརྒྱུད་པ་ཆད་མེད་ཚེས་ཞག་ཏུ། །འཆར་བའི་ཟླ་ཟེར་ཕན་བདེའི་ཀུནྡ་བཞད། །ལུང་རྟོགས་རིན་ཅེན་མི་འཛད་འབྱུང་བའི་གཏེར།
།ཟབ་རྒྱ་གཉིས་སྤངས་ཞབས་ཀྱི་རྣམ་པར་ཐར། །རྩོམ་པར་ལྷ་དང་མཁའ་འགྲོས་བརྡ་ཐབས་ཀྱིས། །བསྐུལ་བའི་སྒྱུ་འཕྲུལ་ངོ་མཚར་རྨད་པོ་ཆེ། །རྗེས་འབྲངས་ཉི་ཟླའི་འོད་སྣང་སྒྲ་སྐད་ཀྱིས།
།མ་ཕྱེས་རྟོགས་བརྗོད་བ་ཀུ་ལ་ཡི་ཁ། དད་བརྩོན་མཁྱེན་རབ་མཛེས་མའི་འགྲམ་ཆང་གིས། །ཕྱེ་ཚེ་ལེགས་བཤད་ཟེའུ་འབྲུ་གཡུར་དུ་ཟ། །སྤྱོད་པའི་རྡོ་རྗེ་གཟུགས་གཞན་ཡོངས་བསྒྱུར་དང༌།
།རྣལ་འབྱོར་དབང་ཕྱུག་བླ་གོས་མནབས་པ་གཉིས། །ཕན་ཚུན་དག་པ་འབྱམས་ཀླས་སྣང་བ་ཡིས། །ཐ་མལ་འཛིན་པའི་ཀུན་རྟོག་མིང་དུ་ཟད། །གསོལ་འདེབས་ལས། ཤར་ཕྱོགས་ནོར་འཛིན་ལམ་ལ་ཞབས་བཀོད་ཚེ། །རྣམ་དཀར་ཐོག་མའི་རྟེན་འབྲེལ་མཐའ་དག་འགྲིག
།གྲུབ་པའི་གནས་མཆོག་སག་ཐང་ཇོ་ནང་སོགས། །རིམ་པར་ཞབས་ཀྱིས་བཅགས་ལ་གསོལ་བ་འདེབས། །ཞེས་སྒྱུར་བྱེད་ཅེས་པ་ས་མོ་ཕག་གི་ལོ་དགུང་ལོ་སོ་བརྒྱད་ཀྱི་དུས་ཡུལ་དབུས་སྨན་ལྗོངས་དགའ་བའི་ཚལ་གྱི་གཞི་ཆེན་པོར་ཞབས་ཟུང་འཁོར་ལོས་མཚན་པའི་རེ་ཁཱ་བཀོད་ནས་ལོ་གཉིས་ཙམ་གྱི་བར་དུ་བསྟན་འགྲོའི་དོན་རྒྱ་ཆེར་མཛད་པའི་སྐོར་གྱི་མང་མཁར་ནས་ཆིབས་ཁ་བསྐྱོད་དེ་འབྲས་ཡུལ་སྐྱེད་མོས་ཚལ་དུ་ཕེབས་པའི་བར་རང་གི་རྟོགས་བརྗོད་ལམ་གླུ་དཔྱིད་ཀྱི་རྒྱལ་མོའི་དགའ་སྟོན་ཞེས་ཚིག་དོན་ཕུན་སུམ་ཚོགས་ཤིང་བྱིན་

རླབས་ཀྱི་གཟི་བྱིན་འོད་དུ་འབར་བའི་ཚིག་སྦྱོར་མ་ཉམས་པ་ལ་བར་སྐབས་སུ་གསོལ་འདེབས་དང་སྟོང་ཐུན་དགོས་ངེས་འདྲ་སྦྱར་བ་ནི་འདི་ལྟ་སྟེ། ན་མཿསརྦ་གུ་རུ་བུདྡྷ་བོ་དྷི་ས་ཏྭེ་བྷྱཿ ཕྱི་ལྟར་ན་ཕྱོགས་མེད་ཀྱི་བནྡེ།
ནང་ལྟར་ན་གསང་ཆེན་གྱི་སྔགས་འཆང༌། གསང་བ་ལྟར་ན་རྗེ་བཙུན་རྡོ་རྗེ་འཆང་ཆེན་པོ་རྡོ་རིང་ཀུན་སྤངས་པ་ཞེས་ཡོངས་སུ་གྲགས་པ་དེའི་ཐུགས་གཉིས་སུ་མེད་པའི་ཡེ་ཤེས་དང༌། ཆོས་དབྱིངས་བདེ་བ་ཆེན་པོའི་ངང་དུ་རོ་གཅིག་ཀྱང༌།
ཆོས་ཅན་གདངས་འགགས་མེད་ཀྱི་རོལ་རྩེད་ཐ་དད་དུ་ཤར་བ། རྗེ་དེ་ཉིད་ཀྱི་ཞབས་ཀྱི་པདྨ་གཙུག་གིས་བསྟེན་ཅིང༌། བཀའ་དྲིན་ཆེན་པོས་འཚོ་བའི་འཕྲིན་ལས་ཀྱི་འཁོར་ལོས་སྒྱུར་བའི་བཀའ་འབངས་རིག་སྔགས་འཆང་བའི་བནྡེ་བློ་གསལ་རྒྱ་མཚོ་གྲགས་པ་རྒྱལ་མཚན་དཔལ་བཟང་པོ།
ད་ལྟ་མིང་ཡོངས་སུ་གྲགས་པ་ཚར་པ་ཆོས་རྗེ། དོན་ལ་ཅི་མེད་ཀྱི་བྷུ་སུ་ཀུ། ཡུལ་ཕྱོགས་མེད་དུ་རྒྱུ་བའི་སྤྲང་པོ་ཡིན་པ་བློ་བདེ་ཞེས་བྱ་བ་དེས།
ཡུལ་འདར་སྟོད་མང་མཁར་གྱི་ཕོ་བྲང་དུ་སྐྱེ་བ་མེད་པ་ལ་སྐྱེ་བའི་ཆོ་འཕྲུལ་བསྟན། གྲུམ་སྟོད་ཁུའུའི་བྲག་ལ་སྒོམ་རྒྱུ་རྡུལ་ཙམ་མེད་པ་ལ་སྒོམ་པའི་རོ་མྱངས།
རྒྱལ་ཁམས་ཕྱོགས་མེད་ཀྱི་བཞི་མདོར་རང་དོན་གྱི་དགོས་པ་ཅི་ཡང་མེད་བཞིན་དུ་ཉིན་མཚན་ཡད་ཡུད་དུ་འགྲོ་བའི་དགོས་དོན་མང་པོ་སྤྱོད་ཅིང་གནས་པ་ལས། བྱེ་བྲག་ཏུ་རང་ལོ་སུམ་ཅུ་སོ་བརྒྱད་ཡན་ལ་ཡུལ་དབུས་ཀྱི་སྨན་ལྗོངས་སུ་ལན་གསུམ་ཕྱིན་པའི་དང་པོ།
རྗེ་བཙུན་འཇམ་པའི་དབྱངས་ཀྱི་རྣམ་པར་སྤྲུལ་པ་རྗེ་ངག་དབང་གྲགས་པའི་ཞབས་ཕྱིར་འབྲངས་ཏེ་ཕྱིན་ནས་ལོ་བརྒྱད་ཙམ་བསྡད།
བར་པ་ལ་ས་སྐྱ་པའི་བསྟན་པའི་

སྦྱིན་བདག་སྤ་ར་བས་གསུང་ངག་བླ་མ་བརྒྱུད་པའི་གསེར་སྐུ་བཞེངས་པའི་རབ་གནས་ལ་ཕྱིན་ནས་ཟླ་བ་དྲུག་ཙམ་བསྡད་དེ་མགྱོགས་བསྐོར་བྱས། དེ་དག་གི་ལོ་རྒྱུས་རྣམས་བཤད་ན། དགའ་བ་ལ་བསམས་ན་ནམ་ལངས་པ་འདྲ་བ།
སྐྱོ་བ་ལ་བསམས་ན་ས་རུབ་པ་འདྲ་བ། བཏང་སྙོམས་པ་བྱང་ཐང་སྐྱ་མོ་ལ་གར་བྱེད་པ་འདྲ་བ་ཇི་སྙེད་ཅིག་ཡོད་པ་ལབས་ཀྱང་སྤྲང་པོའི་གླུ་ལ་ཉན་མཁན་མེད་པས་དགོས་པ་ཆུང་བས་རྒྱབ་ཏུ་སྐྱུར་ལ་ཞོག
།ལན་གསུམ་པ་རང་ལོ་སོ་བརྒྱད་པའི་དུས་སུ་ཕྱིན་ནས་ལོ་གཉིས་ཙམ་བསྡད་དུས་ཀྱི་འཕྲོས་གཏམ། ཡས་ཕྱིན་གྱི་ལམ་དུ་ཇི་ལྟར་བྱུང་བའི་ཚུལ་གྱི་རྟོགས་བརྗོད་ལམ་གླུ་དཔྱིད་ཀྱི་རྒྱལ་མོའི་དགའ་སྟོན།
ཀུ་མུ་ད་གསར་པ་ཁ་བྱེ་བ་འདྲ་བ་འདི་ཉིད་སྨྲས་པ་ལ་ཆེད་དུ་དགོས་པ་ཆེན་པོ་མི་འདུག་སྟེ། གསང་དགོས་པའི་མཚང་ཀྱང་མེད་པས། སྣང་བ་གདོང་འདེད་གཞིར་བཞག་ལ། ད་ལམ་ལབ་པ་ངོས་འདི་སྣང་བ་ལ་ཤར་བྱུང་བས་གསན་པ་ཞུ་ཞིག
།དེ་ཡང༌། དེ་གོང་ཕྱིན་དུས་གྲ་རིགས་སྦྱིན་བདག་སོ་སོར་ཡོང་བའི་ཁས་ལེན་ཀྱང་བྱས་ཡོད་པ་དང༌། རྗེས་སུ་རིམ་པར་ནན་ཏན་གྱི་འབོད་མི་འཕྲལ་དུ་བྱུང་བ་དང༌། འདུལ་བར་འོས་པའི་སྣོད་ལྡན་གྱི་གདུལ་བྱ་འགའ་ཞིག་ཀྱང་འདུལ་བའི་དུས་ལ་བབ་འདུག་ཅིང༌།
རང་ཉིད་ཀྱང་ཡུལ་ཕྱོགས་མེད་ཀྱི་བདུད་རྩི་བསྟེན་ན་ནང་དུ་སེམས་ཉིད་ལ་འགྱུར་བ་ཆེན་པོ་ཞིག་འོང་ཤས་ཆེ་བས། དེ་སྔ་ཕྱིན་པའི་དུས།
སྦྱིན་བདག་གི་རྟ་དྲེལ་གྱིས་བསྐྱེལ་བསུ་བྱས་པའི་ཚེ། རྟ་རྫི་དྲེལ་རྫི་མི་ངན་བསམ་པ་ཆུང་ཞིང་ལྟོགས་འདོད་ཆེ་བ་རྣམས་ཀྱི་ངོ་མི་ཟིན་བཞིན་དུ་འཛིན་དགོས་པ་དེ་ཞེ་སུན་ལ་སྐབས་སུ་མི་བབ་པ་ཞིག་འོང་གིན་འདུག་པ་དང༌

། ཁྱད་པར་ལམ་བར་རྣམས་སུ་ཡང་སྔར་ཆོས་འབྲེལ་ཡོད་པ་དང༌། ད་ཆོས་ཞུ་འདོད་ཀྱི་བླ་མ་མཇལ་བ། གནས་བཟང་པོ་དང་རྟེན་ཁྱད་པར་ཅན་མཇལ་བ་སོགས་དགོས་དོན་ཐམས་ཅད་བློས་བཏང་ནས། བདེ་གཟར་ཆེན་པོ་འཁྲུག་ཁ་མའི་གསེར་ཡིག་པ་བཞིན་དུ་ནམ་ལངས་ས་རུབ་དྲེལ་ཁལ་གྱི་རྗེས་ལ་ལམ་གཞུང་བསྲངས་ནས་ཐལ་མར་རྒྱུག་དགོས་པ་དེ་ཡེ་ཡིད་ལ་མི་འབབ་པ་ཞིག་བྱུང་བས།
བྱ་བྲལ་འགྲོས་ཀྱི་འགྲོ་བར་བརྩམས་ཏེ་ཕག་གི་ལོ་ཧོར་ཟླ་ལྔ་པའི་དུས།
ས་གཞི་རྣམས་མ་རྒད་གསར་པས་བྱུགས་པ་ལྟར་རྩྭ་སྔོན་གྱིས་སྔོ་འཇམ་དུ་གྱུར་ཅིང༌། ཨིནྡྲ་ནཱི་ལའི་རྒྱ་མཚོ་གློ་བུར་དུ་རྡོལ་བ་ལྟར་ཆུ་བོ་དང་ཆུ་ཕྲན་མཐའ་དག་རབ་ཏུ་རྒྱས་ཤིང་རླབས་འཕྲེང་གིས་མཛེས་པའི་ལྦུ་བའི་འཛུམ་དཀར་ཕྱོགས་བརྒྱར་རྒོད་པ།
སྐྱེ་བོ་རྣམས་དཔྱིད་ཀྱི་དུས་སྟོན་བཟང་པོ་ལ་བབས་པས་དགའ་ཞིང་ཆགས་པའི་རྣམ་འགྱུར་ཤས་ཆེར་སྟོན་པའི་རི་ཀླུངས་ཀུན་ཁྱབ་པར་གླུ་དབྱངས་དང་རྒོད་སྒྲ་འབྲེལ་མར་རྒྱུ་བའི་ཚེ།
གདན་འདྲེན་གྱི་ཕོ་ཉ་དང་བཅས་པའི་ངེད་དཔོན་སློབ་ལྔ་ཕྲག་གསུམ་ཙམ་ཡོད་པ་ཐམས་ཅད་ཧ་ཅང་རྒན་པ་དང་གཞོན་པ་མ་ཡིན་པར་ལང་ཚོ་དར་ལ་བབ་པ། དགེ་སྦྱོང་ལ་འོས་པའི་ཆ་ལུགས་ངུར་སྨྲིག་གི་རྒྱལ་མཚན་ཞེ་གཅིག་པ།
ཆེད་དུ་སྤོང་བ་ལྷུར་ལེན་པའི་མཚོན་བྱེད་རས་དཀར་གྱི་ལྕོག་པུ་གངས་རིའི་དུམ་བུ་ཚལ་དུ་ཆད་པ་འདྲ་བ་རེ་དང༌། རྦ་དབྱུག་དཀར་པོ་དུང་གི་ཚུགས་ཤིང་ལྟ་བུུ་རེ།
བསམ་གཏན་གྱི་འབོལ་ཆུང་ཁ་གང་མ་གྲྭ་ཟུར་མ་ཉམས་པ་རེ། གྲྭ་ཆུང་དང་གྲྭ་ཕད་ཟུར་གསུམ་པདྨ་རཱ་ག་དང་པདྨའི་རྩ་བ་ཐགས་སུ་བཏགས་པ་ལྟ་བུ་རེ། སྐལ་

ལྡན་རྗེས་སུ་འཛིན་པའི་སླད་དུ་སྙན་བརྒྱུད་ཟབ་མོའི་བེ་བུམ་པོ་ཏི་རེ་དང་བཅས་པ་ཁུར། ཁོ་བོ་ཅག་རྐང་འགྲོས་ཀྱིས་བུལ་བས། རྟ་སྔོན་པོ་བརྟན་བརླིང་འཛོམ་པ་སྒ་སྲབ་ལ་སོགས་པ་དཀྱུས་ཐུབ་པ་ཞིག་ལ་ཞོན།
ཐུབ་པས་དབྱར་གྱི་རས་ཆེན་གནང་བ་དང་མཐུན་པའི་ཆར་སྐྱོབ་ཀྱི་རས་ནམ་ཐང་ཡུག་པོ་ཆེ་མུ་མེན་གྱི་མཐའ་འཇག་བཏང་བ་ལྟ་བུ་ཞིག་གྱོན། མང་མཁར་ཐུབ་བསྟན་དགེ་འཕེལ་གྱི་དགོན་པ་ནས་ཆས་ཏེ། རང་གི་བསྟི་གནས་སུ་ཅུང་ཟད་ངལ་གསོས།
འདར་སྟོད་རྣམ་རྒྱལ་སྟག་རྩེའི་ཕོ་བྲང་གི་འདུན་སར་མཆོད་རྟེན་གྱི་རབ་གནས་དང་དགའ་སྟོན་བསྒྲུབས་ཏེ་རིམ་པར་ཆས་པ་ནི་འདི་ལྟར་རོ། །ཡིད་འོང་མཚོ་ཆེན་ངོགས་སུ་ཆས་པ་ཡི།
།དཔལ་ལྡན་ངང་པའི་རྒྱལ་པོ་འདབ་བཟང་དབང༌། །ངུར་པ་བྱེ་བས་བསྐོར་བའི་མཛེས་སྡུག་ནི། །མཁའ་ལ་ལི་ཁྲིའི་རྡུལ་དམར་འཁྲིགས་པ་ལྟར། །དེ་བཞིན་བསྟན་དང་འགྲོ་བའི་དོན་ཆེན་ལ། །རིངས་བར་ཆས་པའི་རྣལ་འབྱོར་ཀུ་སཱ་ལི།
།ངུར་སྨྲིག་འཛིན་པའི་སློབ་འཁོར་དང་བཅས་པ། །ཡུལ་དབུས་འཛིན་མའི་སྨན་ལྗོངས་ཡངས་པར་ཆས། །གང་དེ་མཐོང་བའི་སྐལ་བཟང་གཞོན་ནུ་རྣམས། །བདེ་སྐྱིད་ཕྱི་མ་བདེ་བའི་རྣམ་ཐར་ཅན།
།འདི་འདྲའི་རྗེས་སུ་ང་ཡང་ཁྲིད་ན་སྙམ།  །ཡིད་ཀྱིས་རེ་སྨོན་ཅི་ཡང་འདེབས་པར་བྱེད། །དེའི་ནུབ་ཧ་ཅང་མི་རིང་བའི་གྲོང་ཁྱེར་དོན་གྲུབ་གླིང་ཞེས་བྱ་བར་སྐྱེད་ཚལ་ལྗོན་ཤིང་གི་དོ་ར་འཁྲིགས་པ་ཞིག་འདུག་པ་དེར་ལྕོག་གྲྭ་རྣམས་སྤྲིན་དཀར་གྱི་འཕྲེང་བ་ཚར་དུ་དངར་བ་ལྟར་བརྒྱབ།
ཆོས་སྤྱོད་ཀྱི་རིམ་པ་འབྲུག་གི་སྒྲ་ལྟར་དུ་ལྡིར། རྒྱ་ཇ་བཟང་པོ་ངར་ངད་འཛོམ་པའི་

བཏུང་བ་དབྱར་གྱི་ཆུ་མཚོ་ལྟར་ཆལ་ཆིལ་དུ་ལོངས་སྤྱོད་ཅིང་གནས་པའི་ཚེ། དེའི་དགོན་པར་ཆོས་རྗེའི་དྲུང་གིས་ངེད་དཔོན་སློབ་འགའ་གདན་དྲངས་གཞིས་ལེན་ཤངས་ལེན་བཟབས་མ་མཛད། ནང་སོ་དང་སྔར་འདྲིས་ཀྱི་གྲྭ་པ་རྣམས་ཀྱིས་ཀྱང་ཇ་འདྲེན་སོགས་ལེགས་ཚོགས་ཀྱི་རྟེན་འབྲེལ་ཐོག་མར་འགྲིག་པ་བྱུང༌།
དེ་སྔ་ཡན་ཆར་དཀོན་ཙམ་ཡོད་པ་ལ། དེ་རྗེས་ངེད་དཔོན་སློབ་རྣམས་སོ་སོར་དགོངས་ཐུན་གྱི་རིམ་གཉིས་ཀྱི་རྣལ་འབྱོར་ལ་འཇུག་པར་རྩོམ་པ་ན།
ཕྱོགས་ཐ་གྲུ་ནས་ཆར་སྤྲིན་དལ་བུ་གཏིབས། འབྲུག་སྒྲ་ཟབ་མོའི་སྒྲ་དབྱངས་དང་བཅས་པའི་ཆར་གྱི་ རྒྱུན་ཆེན་པོ་བབས་པས། འབྲུ་བཅུད་རྣམས་རབ་ཏུ་སོས་ཤིང་སྐྱེ་བོ་རྣམས་ཡིད་དགའ་བདེས་འཚོ་བར་གྱུར་ཏོ།
།བྷུ་སུ་ཀུ་དེ་ལམ་དུ་ཆས་པའི་ཚེ། །དེ་ཡི་གཙུག་རྒྱན་རྗེ་བཙུན་ཁའུ་པའི། །ཐུགས་རྗེའི་དགེ་མཚན་འོད་ཟེར་སྟོང་འཕྲོས་པས། །རྒྱ་མཚོའི་ཀླུ་རྣམས་དགའ་བའི་ཟློས་གར་ལས།
།ཕྱོགས་ཀུན་ཆར་སྤྲིན་གསར་པས་ཆེད་དུ་གཏིབས། །སྤྲིན་རུམ་ནང་ནས་འབྲུག་སྒྲ་དལ་གྱིས་རྒོད། །གློག་འབྲིང་གཞོན་ནུའི་གོ་སྐབས་དབྱེ་བ་ཡི། །ཡིད་བཞིན་སྤོས་ཆུའི་ཆར་ཆེན་དེང་འདིར་བབས།
།ལོ་ཏོག་རྩི་ཤིང་ཉི་གཞོན་གྱིས་ཕྱེ་བའི། །པདྨོ་ཇི་བཞིན་ཕྱོགས་བཅུར་འཛུམ་དཀར་གཡོ། །མི་རྣམས་སྦྲང་རྩིས་མྱོས་པའི་བུང་བ་བཞིན། །རབ་ཏུ་དགའ་བའི་དར་དིར་གླུ་དབྱངས་ལེན། །ཞེས་བཀའ་སྩལ་པས་ཆར་རྒྱུན་གྱིས་འཛིན་མ་རྣམས་བརླན་ཏེ་མྱུ་གུའི་འཚོ་བ་སྐྱེད་བསྲིང་བའི་སྔོན་འགྲོའི་རྟེན་འབྲེལ་འགྲིག་པའང་སྤྱིར་དམ་པ་འདི་གང་དུ་བྱོན་པའི་སར་ཡུལ་ཁམས་བདེ་ཞིང་བཀྲ་ཤིས་པར་འབྱུང་བ་ཆོས་ཉིད་ཡིན་

ལ། ཁྱད་པར་རྗེ་བཙུན་ས་སྐྱ་པའི་གསེར་ཆོས་རིག་བྱེད་མའི་ཆོས་སྐོར་ན་ཆར་དབབ་པའི་མན་ངག་ཆེས་ཟབ་པ་དངོས་སུ་ཕྱག་ལེན་མ་མཛད་ནའང༌། རྗེ་བཙུན་བཅོམ་ལྡན་འདས་མས་རྗེས་སུ་བཟུང་བའི་བྱིན་རླབས་ཀྱི་མཐུ་དང་ངེས་པའི་དོན་དུ་རླུང་སེམས་ལ་དབང་འབྱོར་པའི་གྲུབ་པའི་དབང་ཕྱུག་ཆེན་པོ་རྣམས་ཕྱི་ནང་རྡོ་རྗེའི་ལུས་ལ་གནད་དུ་བསྣུན་པས།
།ཇི་ལྟར་ཕྱི་རོལ་དེ་བཞིན་ནང༌། ཞེས་པ་ལྟར་ནང་གི་ཏིང་ངེ་འཛིན་གྱིས་ཕྱི་རོལ་གྱི་ཆོས་རྣམས་བསྒྱུར་དུ་བཏུབ་པའི་གནད་གསང་ཆེན་པོར་མངོན།
ལམ་ཡིག་ལས། སང་ཉིན་སྔ་བར་ཆས་ནས་ལྕགས་ལ་ཞེས་བྱའི་ལ་བརྒལ་ནས་རིམ་པར་བརྒྱུད། ལྕགས་ཐང་གི་མདའ་ཕྱུག་པོ་ཤར་བ་ཟེར་བའི་ཁྱིམ་བདག་དད་པ་ཅན་ཞིག་གི་ལྕང་ར་ཀླུ་སྡིངས་ཞིག་འདུག་པར་བསྡད།
དེར་ཟླ་བ་ཡར་ངོའི་ཚེས་བཅོ་ལྔ་རྗེ་བླ་མའི་ཚེས་མཆོད་ཀྱི་སྐབས་སུ་བབ་བྱུང་བས། བླ་མ་མཆོད་ཆོག་རྒྱས་པར་བྱས་སྦྱིན་བདག་དེས་ཀྱང་བསྙེན་བཀུར་འབུལ་བ་སོགས་ཡང་དག་བྱུང༌།
སང་ཚ་བའི་སྟེང་དུ་བླ་མ་ཞང་དགོན་པ་བའི་སྒྲུབ་གནས། རྗེ་བཙུན་ས་སྐྱ་པ་ཆེན་པོའི་གསུང་ངག་རིན་པོ་ཆེ་གསན་པའི་ཡུལ་སག་ཐང་དིང་ཞེས་བྱ་བར་སླེབ།
དེའི་གཙུག་ལག་ཁང་མཆོད་རྟེན་ཆོས་ཁྲི་དང་བཅས་པ་མཇལ། ཕྱག་མཆོད་སྨོན་ལམ་གསོལ་གདབ་བྱས་ཏེ། དཔལ་ཇོ་མོ་ནང་གི་རི་ཁྲོད་ཆེན་པོར་སླེབ། དེའི་ནུབ་སྐུ་འབུམ་ཐང་དུ་ལྕོག་གྲ་བྱས་བསྡད་པས།
དེར་གནས་མཇལ་ལ་འོངས་བའི་ཕྱོགས་ཀྱི་སྐྱ་སེར་ཕོ་མོ་མང་པོ་འདུག་པ་རྣམས་ཀྱིས། ངེད་དཔོན་སློབ་ལ་སྟོན་མོ་དག་སྣང་སྐོར་བ་ཆོས་འབྲེལ་ཞུ་བ་སོགས་མང་པོ་བྱུང༌། སང་སྔ་དྲོ་སྐུ་འབུམ་མཐོང་གྲོལ་ཆེན་མོ།
སྦྱོར་དྲུག་བརྒྱུད་པའི་ལྷ་ཁང་

སོགས་མཇལ། རི་ཁྲོད་ལ་རྒྱང་བལྟས་བྱས་པས་བློ་འགྲོ་ཞིང་ཡིད་འཕྲོག་པ། སྔོན་གྱི་དམ་པ་རྣམས་ཀྱིས་འདི་ལྟ་བུའི་གནས་སུ་སྒྲུབ་གྲྭའི་རྒྱུན་བཙུགས། སྐྱེ་བོ་མང་པོ་ཐར་པའི་ལམ་ལ་འགོད་པར་མཛད་པ་ཆེས་ཆེར་ངོ་མཚར་ཞིང་རྨད་དུ་བྱུང་བའི་རྣམ་ཐར་དུ་འདུག
།ཁོ་བོ་ཅག་ཀྱང་འདི་ལྟ་བུའི་དབེན་གནས་ཞིག་ཏུ་བྱང་ཆུབ་སྒྲུབ་པ་ཞིག་ནམ་འོང་སྙམ་པ་སྙིང་གི་དཀྱིལ་དུ་ལྷང་ལྷང་བའི་དག་སྣང་བྱུང་ངོ༌།
།ཨེ་མ་ནགས་རྒྱལ་སྨན་བཙུན་དབང་མོའི་རི། །རི་ངོས་ཚང་ཚིང་འཁྲིགས་པའི་ནགས་ཀྱི་ཁྲོད། །ཁྲོད་ཡངས་རྡོ་བའི་སྤྱིལ་ཆུང་སྐྱིད་པའི་ནང༌། །ནང་དེར་བྱང་ཆུབ་སྒྲུབ་པའི་སྐལ་བཟང་ཚོ། །མཐོང་བའི་མོད་ལ་ཡིད་ནི་ཟ་ཟིར་གྱུར།
།བདག་ཀྱང་ནམ་ཞིག་འདི་འདྲའི་སྐལ་བཟང་ཞིག །ཅིས་ཀྱང་སྒྲུབ་སྙམ་སྙིང་གི་གསེབ་དབྲག་ཏུ། །འགྱུར་མེད་དམ་བཅའི་ཕུར་པ་བརྟན་པོར་ཐེབས། །དེ་ནས་མདའ་སྐོར་བྱས་ཞེས་བྱུང༌།
།གསོལ་འདེབས་ལས། གནོད་སྦྱིན་དབང་པོའི་གནས་སུ་མཆོད་གཏོར་ཕུལ། །བླ་ལུང་རི་བོར་འཁྲུལ་ཞིག་བླ་མ་མཇལ། །མཁས་གྲུབ་དབང་པོ་ཀུན་དགའ་ལེགས་པ་ལ། །ཟབ་མོའི་དབང་མཆོག་གསན་ལ་གསོལ་བ་འདེབས། །ཞེས་པའི་དོན་ལམ་ཡིག་ལས།
བྲག་རམ་ཆོས་སྡེའི་མགོན་ཁང་མཇལ། གནོད་སྦྱིན་ཆེན་པོ་ལ་སྙན་དར་གསོལ་མཆོད་འཕྲིན་བཅོལ་དང་བཅས་པ་རྒྱས་པར་བྱས། བྲག་རམ་སློབ་དཔོན་པས་གདན་དྲངས། ཇ་འདྲེན་རས་དཀར་གྱི་ཕྱག་རྟེན་དང་བཅས་པ་ཕུལ།
གནོད་སྦྱིན་གྱི་ཆོས་སྐོར་ཞུ་བའི་སྙན་གསན་ཕབ། རྗེས་སུ་དེ་ལྟར་བྱེད་པ་ཁས་བླངས། དེ་དང་ཁད་ཉེ་བའི་ཆུ་མོ་ལུང་གི་དགོན་པ་ན་གྲུབ་པ་མཆོག་གི་དབང་

པོ་འཁྲུལ་ཞིག་རཏྣ་བྷ་དྲ་བཞུགས་པའི་དྲུང་དུ་མཇལ། དེ་ནུབ་ཚོགས་ཀྱི་འཁོར་ལོ་དང་བཅས་པའི་སྒོ་ནས་བཅོམ་ལྡན་འདས་པདྨ་དབང་ཆེན་ཡང་གསང་ཁྲོས་པ་ཁྲག་འཐུང་ལྷ་དགུའི་དབང༌། དེའི་ཚེ་དབང༌། བཀའ་སྡོད་གིང་ལྔ་གཟའ་གདོང་གི་སྲོག་དབང་བཀའ་གཏད་དང་བཅས་པ་ཞུས།
སང་འགྲོ་ཁར་ངེད་དཔོན་སློབ་ཐམས་ཅད་ཀྱིས་ལྷན་ཅིག་ཏུ་སློབ་དཔོན་ཆེན་པོ་པདྨ་འབྱུང་གནས་ཀྱི་སྒོ་ནས་བླ་མའི་རྣལ་འབྱོར་ཞུས། དེའི་ཚེ་རྗེ་བླ་མ་འཁྲུལ་ཞིག་གི་སྤྱོད་པས་ཧཱུྃ་རིང་ཧཱུྃ་ཐུང་གི་གདངས་དབྱངས་གར་སྟབས་ངེད་ཀྱི་གྲྭ་པ་རྣམས་ལ་བཀའ་བཀྱོན་དང་ཐུགས་འདོགས་སྤེལ་བའི་ཧུར་སྤྱོད་མང་པོ་མཛད་ཀྱི་འདུག་པས་ཁོང་ཚོ་ཐམས་ཅད་དད་པ་སྐྱེས།
འཇིག་རྟེན་ཆོས་བརྒྱད་མེད་པའི་བླ་མ་ཟེར་ན་འདི་འདྲ་ཞིག་འོང་བ་ཡིན་ཟེར་ཞིང་གདའ། བླ་ལུང་རི་བོའི་སྤོ་ལ་འཁྲུལ་ཞིག་རྗེ། །ཀུན་བཟང་དགོངས་པའི་བཅུད་ཀྱིས་མྱོས་པ་དེས། །གར་དགུའི་རོལ་རྩེད་ཧཱུྃ་སྒྲ་སྒྲོག་པའི་ཚེ།
།སྐལ་ལྡན་སྙིང་ལ་འདོད་འཇོའི་བཀའ་དྲིན་སྦྱིན། །ཞེས་གྲུབ་པའི་དབང་ཕྱུག་འདར་ཕྱ་རུ་པ་རིན་ཆེན་བཟང་པོས་བྱིན་གྱིས་བརླབས་པའི་མགོན་ཁང་བྲག་རམ་དུ་གནོད་སྦྱིན་ཆེན་པོས་ཞལ་དངོས་སུ་བསྟན་པར་བཀའ་བསྒོ་དམ་བཞག་མཛད་པའི་ཚན་དུ་འདུག
།དམ་པ་འདི་ཉིད་ཀྱི་ཡོངས་འཛིན་རྣམས་ཀྱི་ནང་ནས་དྲང་སྲོང་བཀའ་བཞི་པ་འཁྲུལ་ཞིག་དཀོན་ཅོག་བཟང་པོ་འདི་ཉིད་བཀའ་དྲིན་ཆེ་བའི་བླ་མ་གཅིག་ཏུ་མཛད་ཅིང༌།
ཡང་གསང་ཁྲོས་པའི་རྣལ་འབྱོར་མཐར་ཕྱིན་པས་གནོད་སྦྱིན་བེག་ཙེ་དང་གིང་ལྔ་གཟའ་གདོང་བྲན་དུ་འཁོལ། རིག་འཛིན་ཆེན་པོ་རྒོད་ཀྱི་ལྡེམ་ཕྲུ་ཅན་གྱི་ཟབ་གཏེར་ལྷུན་གྲུབ་དགོངས་པ་ཟང་ཐལ་ལ་བརྟེན་ནས་

གཞོན་ནུ་བུམ་སྐུར་རང་རིག་གདོད་མའི་ཀུན་བཟང་མངོན་སུམ་དུ་རང་ངོ་འཕྲོད་པས་ཕྱི་རོལ་ཀུན་རྫོབ་ཀྱི་རྫུན་ཕུགས་རྡིབ་ནས་གང་ཤར་ཐམས་ཅད་ལོངས་སྐུའི་ཞིང་དུ་འབྱམས་ཀླས་པས་རྗེ་འདི་ཉིད་ཀྱི་ཉམས་རྟོགས་མེ་ལོང་ལ་གཟུགས་བརྙན་བཞིན་བླ་ནས་བླར་འཕེལ་བར་སྣང༌།
ལམ་ཡིག་ལས། དེ་ནས་བོ་དོང་ཕུན་ཚོགས་རབ་བརྟན་གྱི་ཕོ་བྲང་ན། རྗེ་བཙུན་རྡོ་རྗེ་འཆང་ཆེན་པོ་མཁས་དང་གྲུབ་པའི་དབང་པོ་ཀུན་དགའི་མཚན་ཅན་བཞུགས་པའི་ཞབས་དྲུང་དུ་མཇལ།
ངོས་ཀྱི་དཔལ་ཀྱེ་རྡོ་རྗེའི་རས་བྲིས་ཀྱི་དཀྱིལ་འཁོར་དུ་དབང་བཞི་རྫོགས་པར་ཞུས། ངེད་དཔོན་སློབ་ཐམས་ཅད་ཐུན་མོང་དུ་གསེར་གཡབས་ཟེར་བའི་འཁྱམས་གྲྭ་ཞིག་འདུག་པ་དེར་ཕེབས།
གདན་ཁྲི་ཤིན་ཏུ་མཐོ་བ་ལ་བཞུགས་ནས་སྐུའི་གཟི་བརྗིད་ཉི་ཟླ་ཟིལ་གྱིས་གནོན་ནུས་པ་ཙམ། གསུང་གི་གདངས་འབྲུག་ལྟར་ལྡིར་བཞིན་པས་རོལ་མོ་བཟང་པོ་འཁྲོལ་བ་དང་བཅས་ཚེ་དཔག་མེད་གྲུབ་རྒྱལ་ལུགས་ཀྱི་ཚེ་དབང་བཀའ་དྲིན་བསྐྱངས།
།ཁོ་བོ་རང་གིས་སྔར་ཕུལ་བའི་དབང་དྲིལ་ཤིང་ཁུལ་མས་གཙོ་བྱས། ཟང་ཟིང་གི་གནང་སྦྱིན་བཟང་པོའང་གནང༌། ངེད་རང་ནི་རྗེ་བཙུན་རྡོ་རིང་པ་ཆེན་པོ་ཆོས་དབྱིངས་སུ་གཤེགས་རྗེས་རྗེ་འདི་ཉིད་བླ་མའི་གཙོ་བོ་ཡིན་ཞིང༌།
རྡོ་རྗེ་འཆང་དངོས་ཀྱི་འདུ་ཤེས་ཡོད་པས་དད་པ་དང་སྤྲོ་བ་ཅིག་ཅར་བྱུང༌། གྲྭ་པ་རྣམས་ནི་ཧ་ཅང་མཇལ་དཀའ་ཞིང་གཟི་བརྗིད་ཆེ་བ་ཙམ་འདུག
།ངེད་རང་གྲྭ་པ་རྣམས་ཀྱི་བླ་མ་ཆོས་རྗེ་བཀའ་བཞི་པ་དེ་འདྲ་བ་ཞིག་ཡོང་བ་ཡིན་ཟེར་བ་ལ། ངེད་ཀྱིས་དེ་འདྲ་མ་ཟེར་རྗེ་འདི་པ་དེང་སང་གཟུར་གནས་ཀྱིས་བལྟས་ན་ས་སྐྱ་པའི་སྔགས་འཆང་ཀུན་གྱི་གཙོ་བོ།

ངེད་རང་བདག་ཆེན་རྡོ་རྗེ་འཆང་ཆེན་པོའི་བརྒྱུད་འཛིན་རྣམས་ཀྱི་གཙུག་གི་ནོར་བུ། ཁྱད་པར་ངེད་རང་གི་བླ་མའི་གཙོ་བོ་རྡོ་རྗེ་འཆང་དངོས་དང་ཞལ་མི་གཉིས་པ་ཞིག་ཡིན་ཐག་ཆོད་པས། སོ་སོར་སྙིང་ནས་གསོལ་བ་ཐོབ།
བྱིན་རླབས་ཁྱད་པར་ཅན་འཇུག་ངེས་པའི་ཁག་ཁུར་བ་ཡིན། འཕྲལ་ཆེ་ཁྱད་ཆེ་བ་ཙམ་རྗེ་ལ་ཆོས་བརྒྱད་ཀྱི་རྟོག་པ་ཅི་མངའ། སྦྱིན་བདག་སྟོབས་ལྡན་གྱི་ཞབས་ཏོག་ལ་དམིགས་པ་ཡིན་མོད་བྱས། དེ་མཐུན་གནས་གསར་ནས་ནང་སོ་ཞལ་ངོ་རྣམས་ཀྱིས་ཀྱང་བསྙེན་བཀུར་ཤངས་ལེན་ཡང་དག་མཛད་དོ།
།རྣམ་རྒྱལ་རབ་བརྟན་རྒྱལ་པོའི་ཕོ་བྲང་ན། །ཆོས་ཀྱི་རྒྱལ་པོ་རྗེ་བཙུན་ཀུན་དགའི་མཚན། །འཇིགས་མེད་སེང་གེའི་ཁྲི་ལ་འགྱིང་བཞིན་དུ།
།ངེས་དོན་ཟབ་མོའི་ངང་ནས་མ་གཡོས་པའི། །ཞལ་བཟང་སྟོན་གྱི་ཟླ་ཤེལ་ལྟ་བུ་མཐོང༌། །ཞབས་ཀྱི་པདྨ་གཙུག་གི་རྒྱན་དུ་བླངས། །གསང་ཆེན་བདུད་རྩིས་སྙིང་ལ་བདེ་བ་ཐོབ། །ཀྭ་ཡེ་གྲོགས་དག་ཆུ་གཏེར་ཁ་དོག་ལ།
།མ་འཇིགས་དད་པའི་གཟིངས་སུ་ཞུགས་ཤིག་དང༌། །བཤེས་གཉེན་དམ་པའི་དེད་དཔོན་བཀའ་དྲིན་གྱིས། །དངོས་གྲུབ་ནོར་བུ་ཐོབ་པར་ཐེ་ཚོམ་མེད། །ས་སྟེང་འདི་ན་རྗེ་བཙུན་ས་སྐྱ་པའི།
།བསྟན་འཛིན་ཡོངས་ཀྱི་རལ་པའི་ཟུར་ཕུད་ལ། །མཁས་དང་གྲུབ་པའི་ཞབས་སེན་ངལ་གསོ་བའི། །ཁོ་བོའི་གཙུག་རྒྱན་སྔགས་འཆང་འདི་འདྲ་དཀོན། །ཞེས་པ་བདག་ཆེན་རྡོ་རྗེ་འཆང་ཆེན་པོའི་ཞལ་སློབ་ཀྱི་ཁྲོད་ཀྱི་རྡོ་རྗེ་འཆང་ཀུན་སྤངས་ཆེན་པོའི་འོག་ནས་མཁས་གྲུབ་ཀྱི་དབང་པོ་རྗེ་བཙུན་སྒོ་རུམ་པ་ཆེན་པོ་འདི་ཉིད་འགྲན་ཟླ་དང་བྲལ་བ་ཡིན་ཞིང༌།
རྗེ་འདི་ཉིད་ཀྱིས་ཀྱང་ཐུགས་ཡིད་གཅིག་འདྲེས་ཀྱི་རྩ་བའི་

བླ་མ་གཅིག་ཏུ་མཛད། འདིའི་སྐབས་ལྷ་རིགས་འ་ཞའི་ས་སྐྱོང་བར་བྱང་གཙང་གི་ཕུགས་སུ་བདག་པོ་སྔགས་འཆང་པའི་མི་སྲུན་སྒྱུ་འཕྲུལ་གྱི་འཁོར་ལོ་མ་འཁོར་བའི་མངའ་ཐང་སྒང་ལ་རྒྱབ་པ་ནས་རྗེ་སྒོ་རུམ་པར་ཞབས་ཏོག་ཤིན་ཏུ་ཆེ་བའི་གཟི་བརྗིད་ཀྱི་ཉི་འོད་བློ་ཆུང་མེ་ཁྱེར་རྣམས་ཀྱིས་མ་བཟོད་པའི་རིགས་སུ་སྣང༌།
ལམ་ཡིག་ལས། དེ་ནས་རྫི་ལུང་དུ་ཞག་གཅིག་བསྡད། སང་ཉིད་དགེ་སྡིངས་ན་དཔལ་ས་སྐྱའི་ཆོས་ཀྱིས་མངོན་པར་མཐོ་བའི་ཁྲི་ལ་བཞུགས་པ།
བདག་ཆེན་རིན་པོ་ཆེ་ཁྲི་ཐོག་པའི་དྲུང་བཞུགས་པ་དང་མཇལ། དེ་སྔ་ནས་དཔོན་སློབ་འདྲིས་པ་ལྟ་བུའི་ནང་གཙང་ཞིང་ཐུགས་འགོལ་བས་བཀའ་ལུང་བག་ཕེབས་པར་གནང༌།
ངེད་རྣམས་ལ་བདག་ཆེན་ཐམས་ཅད་མཁྱེན་པ་ཆེན་པོས་མཛད་པའི་བླ་མ་མཆོད་ཆོག་རྒྱས་བསྡུས་ཀྱི་ལུང༌། དེ་དང་རྗེས་སུ་འབྲེལ་བའི་བླ་མའི་རྣལ་འབྱོར་འདོད་ཞུས་ལྟར་བཀའ་དྲིན་བསྐྱངས། སྐུ་ན་ཕྲ་མོ་དེ་ལྟ་བུ་ལ་འདི་འདྲའི་ལུགས་ཀྱི་གནང་སྐྱོང་དང་ངོ་མཚར་བ་འོང་བ་ངེས་པར་འཇམ་པའི་དབྱངས་ཀྱི་རྣམ་འཕྲུལ་ཡིན་པ་ལ་ཐེ་ཚོམ་མི་ཟ་བ་འདུག་སྙམ་པའི་དད་མོས་དང༌།
ས་སྐྱ་པའི་རྨོངས་ཞེན་གྱིས་བློ་བདེ་བ་ཚད་མེད་པ་བྱུང༌།
བྱིན་རླབས་ཀྱི་རྟེན་གནང་སྦྱིན་སོགས་ཡང་དག་ཐུགས་རྗེས་བཟུང་ཞེས་བྱུང༌། གསོལ་འདེབས་ལས། ཁྲོ་ཕུ་དགའ་ལྡན་བྱམས་པའི་བསྟི་གནས་སུ། །རྡོ་རྗེ་བཙུན་མོའི་སྤྲུལ་པས་ལུང་བསྟན་ཞིང༌།
།ཌཱ་ཀའི་སྐུ་ལ་ཤེལ་དཀར་མྱུ་གུ་ལྟར། །གསལ་བའི་འོད་སྣང་གཟིགས་ལ་གསོལ་བ་འདེབས། །ཞེས་པ་ལྟར་ལམ་ཡིག་ལས། དེའི་ནུབ་ཁྲོ་ཕུར་ཕྱིན་འདུ་ཁང་ཆེན་པོ་ཞིག་འདུག་པ་དེར་སྡོད་ས་བྱས།
ངེད་

རང་གཅིག་པུར་ཞལ་རས་ལྷ་ཁང་གི་ཕྱི་སྐོར་བྱེད་ཅིང་ཡོད་ཙ་ན། སྐོར་ལམ་དེ་ན་བུད་མེད་གཞོན་ནུ་ནད་པ་ཡིན་ཟེར་བ་ཞིག་ཁྱེལ་བྱས་ནས་འདུག །སྐོར་བ་འགའ་སོང་ཙ་ན་དེ་ལ་མཆེ་བ་ཇེ་རིང་ཇེ་རིང་ཡོང་གི་འདུག
།མིག་འཁྲུལ་པའམ། ཀྲུང་ཀྲུམ་ལྟ་བུ་ལ་བཅོས་ནས་འཇིགས་པ་སྟོན་པ་ཡིན་ནམ་སྙམ་པའི་ཚེ། མཐར་ཁ་ཐམས་ཅད་མཆེ་བ་སྐྱ་ཟང་ངེ་བ་མཐོ་རེ་ལྷག་པ་ཙམ་གྱིས་ཁེངས་པ། དཔྲལ་བའི་དཀྱིལ་ན་ཁྲག་གི་མིག་སྨན་ཚེ་ལུང་ཐང་གི་རྡོག་པོ་འདྲ་བ་ཞིག་བྱས་ཧར་ཏེ་ལངས་བྱུང་བས།
འདི་སྲིན་མོའམ་འབལ་མོ་ལྟ་བུ་ཞིག་ཡིན་པ་འདུག་སྙམ་ཡི་དམ་གྱི་ང་རྒྱལ་དང་བཅས་པས་ལག་ཏུ་འཕྲེང་བ་ཁུར་ནས་དེད་པས་སྐོར་ལམ་ལ་བྲོས་སོང༌།
རྗེས་ལ་བཅུག་ཕྱིན་པས་ལྷོ་ཕྱོགས་ཀྱི་ཁྱིམ་ཚང་གི་ནང་ཞིག་ཏུ་བྲོས་ནས་སྒོ་དེ་ནང་ནས་བཅད་སོང༌། དེ་འཕྲལ་འོག་ཏུ་ལོག་གམ་སྙམ་པ་ལ། སེམས་ཐེང་ངེ་བ་འདྲ་བ་ཞིག་བྱུང་ནས་སྐོར་བ་གསུམ་ཙམ་བྱས་པས།
ཁང་པ་དེའི་སྟེང་ནས་བུད་མེད་དེའི་མགོ་འདྲ་བ་ཞིག་སྐྲ་ཟིང་ངེ་བ་མཐོང་ཙམ་བྱས། སྐད་གདངས་ངར་ཆེ་བའི་གདངས་མ་དབྱངས་ལ། དད་མོས་ཀྱི་སྣང་བ་མི་འདུག་ཀྱང༌། །ཚེ་སྔོན་གྱི་ལས་འབྲེལ་གཅོད་ཐབས་མེད།
།ཁྲག་འཛག་སྲིན་པོའི་རི་ལ་ཕྲད། །འཕན་དཀར་གྱི་ལྗོངས་སུ་རྗེས་སུ་འཛིན། །འཇིགས་སྣང་ལོག་ལྟ་མ་བྱེད་ཨང༌། །བདེ་ཆེན་ལོངས་སྤྱོད་རྣལ་འབྱོར་པ། །ཟེར་བ་ཞིག་ལབས་བྱུང་བའི་མོད་ལ་སྔར་གྱི་འཇིགས་སྣང་དེ་ཞིག་པ་འདྲ་བའི་རིག་པ་ཧད་དེ་ཆོད་དེ་བ།
ལུས་ལྗིད་མེད་པ་འདྲ་བའི་ཟ་ཟི་བན་བུན། །རྡོག་པ་གར་རྒྱབ་མི་ཤེས་པ། སྣང་བ་འདི་གསལ་ལ་བསྟད་སོ་མེད་པ་སྐད་བཏོན་ལ

། རྒྱུག་གམ་སྙམ་པ་ཞིག་བྱུང་བས་འདི་བར་ཆད་དམ་དངོས་གྲུབ་གང་ཡིན་མི་ཤེས་པ་འདུག །ད་རེས་ནས་བརྡ་ཞིག་སྟོན་པ་མ་བྱུང༌། ད་མངོན་དུ་མ་གྱུར་བ་ལ་གསང་དགོས་སྙམ་ཟླ་འོ་རྣམས་ལ་བགྲོས་ཡེ་མ་བཏང༌། དེའི་ནུབ་འོག་གི་འདུ་ཁང་ནང་གི་ལྕོག་བུར་བསྡད་པའི་ཚེ།
གཏོར་བསྔོ་སོགས་སྤྲོས་བཅས་ཀྱི་དགེ་སྦྱོར་རྣམས་ཀྱང་དེ་གའི་ངང་དུ་འགྲོ་བ་ཞིག་བྱུང༌། ཅི་ཡིན་ནམ་ཆ་མེད་ཡ་མཚན་ནི་ཆེ་སྙམ་དགེ་སྦྱོར་གྱི་ངང་དུ་སྲལ།
དེར་བྱམས་ཆེན། སྐུ་འབུམ་ཆེན་མོ། རྣམ་སྲས་རང་བྱོན་སོགས་མཇལ། ཕྱག་མཆོད་སྨོན་ལམ་ཡིད་ཆེས་པ་བཏབ། སང་ཚ་ཐོན་ལ་དགེ་སྡིངས་ནས་བདག་ཆེན་རིན་པོ་ཆེའི་ཕྱག་ཕྱི་དྲུང་འཁོར་གཞོན་པ་ཁ་ཅིག་ཀྱང་གནས་མཇལ་ལ་བྱུང༌།
ངེད་ཚོས་ཇ་བཟང་པོ་བསྐོལ་ནས་དྲངས། དག་སྣང་བྱས་ཐམས་ཅད་བསྡོངས་ནས་ཞལ་རས་ལྷ་ཁང་མཇལ། དེ་ན་ཕག་མོ་ཞལ་གཉིས་མའི་སྐུ་ལི་མ་ཞིག་འདུག་པ་དེའི་ཕག་ཞལ་ངང་ཐོག་གི་བར་ལ་ཤེལ་གྱི་འཁར་བ་བཙུགས་པ་ལྟ་བུ་ཞིག་འདུག་པས།
འདི་གང་ཡིན་བྱས་ལག་པ་རེག་པས་འོད་མ་གཏོགས་རེག་རྒྱུ་མི་འདུག །དཀོན་གཉེར་དེ་ན་རེ། དེ་ཕག་ཞལ་ཡིན་པ་གདའ་ཟེར། དེ་ཁོང་རྣམས་ཀྱི་མ་མཐོང་བ་འདུག་པས་ཁ་རོག་བསྡད།
སྐུ་དེ་ལ་མགོ་གཏུགས་དེ་དབང་བཞི་བླངས་སྨོན་ལམ་བཏབ་བོ། །ལར་རྗེ་བཙུན་མཁའ་སྤྱོད་དབང་མོ་འདི་ངེད་རང་ལ་ཐོག་མ་ནས་དགྱེས་པ་ཞིག་ཡིན་འདུག་པས། རྗེ་བཙུན་རྡོ་རིང་པ་ཆེན་པོའི་གསུང་ནས་ཀྱང༌།
ཆོས་རྗེ་ལ་མཁའ་སྤྱོད་མའི་བྱིན་རླབས་བྱས་རེས་ཀྱི་ངེད་ལ་ལྟས་ཁྱད་པར་ཅན་རེ་ཡོང་གི་འདུག །འབད་རྩོལ་མཛད་ན་འདིས་མཁའ་སྤྱོད་ལ་འཁྲིད་

ཉེན་གདའོ་གསུང་བ་ཡོད་ཅིང༌། འདི་སྐོར་གྱི་གཏམ་མང་པོ་ཞིག་ཡོད་དེ། སྣོད་མི་འདུག་པས་ནམ་མཁའི་དབྱིངས་སུ་ཕཊ། །སྤྲང་རྒྱལ་ཁམས་ཕྱོགས་མེད་རྒྱུ་བའི་ཚེ། །ཡུལ་ཡ་མཚན་གྱི་ལྟད་མོ་འདི་ལྟར་མཐོང༌།
།ཤ་བ་དགེ་སྡིངས་རྡོ་རྗེའི་ཕོ་བྲང་ན། །རྗེ་ས་སྐྱ་ལོ་ཙཱའི་སྐུ་ཡི་དབོན། །ཐུགས་གཅིག་ཏུ་འདྲེས་པ་སྲས་ཀྱི་མཆོག །ཁོང་འཇམ་དབྱངས་གཞོན་ནུ་དངོས་དང་མཇལ། །གསུང་བག་ཕེབས་ཀྱི་བདུད་རྩི་སྙིང་ལ་སིམ།
།ཆོས་ཟབ་ལམ་གྱི་རྣལ་འབྱོར་བཀའ་དྲིན་ཞུས། །ཁོང་སྐྱོན་བྲལ་གྱི་མཛད་འཕྲིན་མཐོང་བའི་ཚེ། །ངེད་ས་སྐྱ་པའི་མདུན་མ་གྲུབ་འདུག་སྙམ། །སེམས་དགའ་སྤྲོ་ངང་དད་པས་མཆི་མ་འཁྲུག །ཞབས་སྤྱི་གཙུག་ཏུ་བླངས་ནས་སྨོན་ལམ་བཏབ།
།དེར་ཤབ་སྟོད་ཀྱི་ཆུ་ཀླུང་བརྒལ་ནས་ཕྱིན། །ཡུལ་ཡ་མཚན་ཅན་ཁྲོ་ཕུའི་གཙུག་ལག་སླེབ། ལྷ་བྱམས་མགོན་གྱི་སྐུ་བརྙན་ཞལ་བཟང་མཐོང༌། །རྟེན་ཁྱད་པར་ཅན་ཀུན་ལ་བྱིན་རླབས་ཞུས།
།མ་མི་མིན་མཁའ་འགྲོས་འཇིགས་གཟུགས་བསྟན། །ང་ཁྲོ་རྒྱལ་གྱི་ང་རྒྱལ་དབྱིངས་ནས་རྒྱས། །མཚོན་འཕྲེང་ལྕག་གི་འདེད་དྲག་བཏང་བའི་ཚེ། །ཁོང་ལུང་བསྟན་གྱི་སྒྲ་དབྱངས་སྒྲོག་པ་སྐད།
།ཁྱོད་ཡེ་ཤེས་ཀྱི་ཌཱ་ཀིའི་ལུང་བསྟན་དང༌། །མོ་ཤ་ཟན་གྱི་མཁའ་འགྲོའི་རྒྱང་འབོད་གཉིས། །ང་རྣལ་འབྱོར་གྱི་སེམས་ལ་བདེ་སྡུག་མེད། །གང་ཡིན་ཀྱང་རང་ངོ་དབྱིངས་སུ་སྙམ། །ཨ་ལ་ལ་རྒྱལ་ཁམས་བསྐོར་བའི་ཚེ།
།སྔོན་མེན་ཀྱི་ལྟད་མོ་ཨ་རེ་འཇིགས། །སེམས་ཉིད་ཀྱི་རང་གདངས་ཡིན་པར་གོ །དྲིན་ཅན་གྱི་བླ་མ་དེ་སྐུ་དྲིན་ཆེ། །དཔལ་མཁའ་སྤྱོད་ཀྱི་དགའ་མ་ཡིད་འོང་མ། །དུས་རིང་ནས་བསྐྱངས་པའི་མ་མ་དེས།
།ད་རིག་འཛིན་གྱི་གྲུབ་པ་སྟེར་བའི་

བརྡ། །ཡོངས་ངོ་མཚར་གྱི་ཟློས་གར་ཅི་ཡང་རྩེ། །ཞེས་འབྱུང་བ་ཁྱབ་བདག་བླ་མ་འདི་ཉིད་འདས་མ་འོངས་པའི་གནས་ལུགས་མཐའ་དག་གསལ་བར་གཟིགས་པའི་མངོན་མཁྱེན་ཐག་ཐོགས་མི་མངའ་ནའང་ཀུན་ཏུ་རྒྱུས་འཕགས་པ་མཽངྒལ་གྱི་བུ་བཅོམ་པའི་ལོ་རྒྱུས་ལྟར་ཆོས་གོས་འོག་གི་དུག་མདར་མ་དགོངས་པའི་བསྔགས་བརྗོད་ཆེ་ནའང་རྒྱུ་མཚན་འོག་ཏུ་རིམ་གྱིས་གསལ།
ཁྲོ་ཕུར་རྗེ་བཙུན་རྡོ་རྗེ་རྣལ་འབྱོར་མའི་ངོ་མཚར་ཆོ་འཕྲུལ་གྱི་བཀོད་པ་དང་ཕག་ཞལ་གྱི་སྟེང་ནས་འཇའ་ཏལ་ལེ་ཟུག་པ་སླར་ཐུགས་ཀར་ཐིམ་པས་ཞག་མང་པོ་ཟག་མེད་ཀྱི་བདེ་ཆེན་ཁོ་ནར་འབྱམས་པ་སོགས་དྲང་སྲོང་སྲིན་པོ་རི་དང་འཕན་དཀར་གྱི་ལྗོངས་སུ་རྗེས་སུ་འཛིན།
ཞེས་པའི་དོན་ལྟར་རྗེས་སོར་འཕན་ཡུལ་དུ་ཕེབས་པའི་ལམ་ཞིག་ཏུ་ནམ་མཁའ་ནས་མེ་དཔུང་འུར་སྒྲ་དང་བཅས་བྱུང་བ་ཅི་ཡིན་སྙམ་གཟིགས་པས་ཆིབས་སྒའི་སྔ་རུའི་སྟེང་བབ་མ་ཐག་རྣལ་འབྱོར་མར་གྱུར་ནས་སྐུ་ལ་འཁྲིལ་བས་ཞག་བདུན་གྱི་བར་ཟག་མེད་ཀྱི་བདེ་ཆེན་ཁོ་ནའི་ངང་དུ་སོང་བ་སོགས་རྗེས་སུ་འཛིན་པའི་ལུང་བསྟན་དུ་ངེས།
ལམ་ཡིག་ལས། དེ་ནས་གནས་ཀྱི་མདའ་ན་དམ་པ་དམར་པོའི་རུས་ཡིན་ཟེར་བ་ཞིག་གི་ལག་ན་གདུང་རུས་ལས་གྲུབ་པའི་སྤྱན་རས་གཟིགས་ཀྱི་སྐུ་དང་སྲས་ཀྱི་ཐུགས་རང་བྱོན་ཡིན་ཟེར་བ་སོགས་འདུག་པ་མཇལ།
དེའི་ནུབ་གངས་ཅན་ཆོས་འཕེལ་གྱི་དགོན་པའི་འཁྲིས། ལྷ་མོ་དམག་ཟོར་མའི་བླ་མཚོ་ཡིན་ཟེར་བ།
མཐའ་ལྗོན་པའི་ཚལ་གྱིས་བསྐོར་བའི་དབུས་ན་ནེའུ་གསིང་གི་དཀྱིལ་ན་མཚོ་ཆུང་ཁོར་བ་ཞིག་འདུག་པའི་ཁ་སྟོད་སྐྱིད་སྐྱིད་འདྲ་བ་ཞིག་འདུག་པ་དེར་ལྕོག་གྲྭ་བྱས་བསྡད། ཇ་བཟང་སྐོལ་ཞིང་ཆོས་

སྤྱོད་བྱས་པས་གྲྭ་པ་རྣམས་བྱོན་བྱུང་ནས། །འདི་པ་ཆ་ལུགས་སོགས་རྟོགས་ལྡན་དུ་མི་འདུག །གྲ་མཐུན་ལ་སྐྱིང་མདོག་རྣམ་པ་སྒོ་ཡངས་པ་ཞིག་འདུག་པས། སྡེ་པ་ཟིལ་གནོན་པ་ལྟ་བུ་ཞིག་བརྫུས་པ་ཡིན་ནམ་ཟེར།
གཅིག་ན་རེ་ང་དང་ཞལ་འདྲིས་ཡོད། སྡེ་པ་ཟིལ་གནོན་པ་ཡིན་ཐག་ཆོད་འདུག་ཟེར་བས། ཕལ་ཆེར་དེ་ལ་ཡིད་ཆེས་སོང༌། སུ་ཡིན་ཟེར་བ་ལ། ང་ཅི་མེད་ཀྱི་སྤྲང་པོ་ཡིན་པ་བློ་བདེ་བྱ་བ་ཡིན་ནོ་ཨང་བྱས་པས།
ཁྱོད་རང་སུ་ཡིན་ཀྱང་ཉམས་དགའ་ལ་སྣང་བ་བདེ་བ་ཞིག་འདུག་ཟེར་རོ། །ཐག་ཁྲ་སྦྲུལ་དུ་འཁྲུལ་པའི་སྣང་ངོ་ན། །འཇིགས་སྐྲག་འབྲོས་ལ་ཐུག་པ་དོན་བྱེད་ནུས། །ཡིད་ཆེས་མོས་གུས་ལྡན་པའི་གང་ཟག་ལ།
།ཁྱི་སོ་རིང་བསྲེལ་ཕུང་པོར་སོང་ངོ་སྐད། །མིང་ཙམ་བརྡ་ཙམ་བཏགས་པ་ཁོ་ན་ལའང༌། །རང་རང་ངོ་བོས་གྲུབ་པ་རྡུལ་ཙམ་མེད། །ཅི་མེད་ཅིར་ཡང་འཆར་བའི་ངོ་མཚར་ཅན། །རྟེན་འབྲེལ་ཟབ་མོའི་རང་མཚང་དེ་རུ་རིག
།སྐྱེ་བོས་བཞི་མདོར་སྨྲ་བའི་ཁུངས་མེད་གཏམ། །གང་ཟེར་བདེན་པར་འཛིན་པའི་བློ་ཆུང་ཚོས། །གཞི་མེད་རི་བོང་ཅལ་གྱི་སྒྲ་དབྱངས་ཀྱིས། །རང་གཞན་མང་པོའི་རང་མཚང་སྟོན་ཉེན་གདའ། །ཞེས་བྱུང༌།
གསོལ་འདེབས་ལས། ཆུ་མིག་ནང་གི་རྟེན་མཆོག་མཐའ་དག་མཇལ། །ཟབ་ལམ་རྡོ་རྗེའི་ཕོ་བྲང་ཨེ་ཝཾ་དུ། །སྐལ་བཟང་རང་རང་བློ་དང་འཚམ་པ་ཡི། །ཆོས་ཀྱི་དགའ་སྟོན་སྤེལ་ལ་གསོལ་བ་འདེབས། །ཞ་ལུ་གསེར་བཀང་ཆོས་གྲྭ་ཆེན་པོ་རུ།
།བསྟན་སྲུང་ལྷ་མོའི་རྣམ་སྤྲུལ་བུད་མེད་གཟིགས། །མཚན་ཉིད་ཀུན་ལྡན་ཡོངས་འཛིན་ཀུ་སཱ་ལིས། །དབང་དང་རྗེས་གནང་སྩལ་ལ་གསོལ་བ་འདེབས། །ཞེས་

པ་ལམ་ཡིག་ལས། སྟག་ལ་སྐྱ་མོ་དུང་གི་སྒོ་བརྒལ་ཏེ། རྗེ་བཙུན་ས་སྐྱ་པའི་གདུང་བརྒྱུད་རིམ་པས་བྱིན་གྱིས་བརླབས་པའི་གནས་གཙང་ཆུ་མིག་རིང་མོར་སླེབ། དེ་ནུབ་གནས་འབྲེལ་བྱས། སྔོན་ཟངས་དཀར་ལོ་ཙཱ་བས་བཞེངས་པའི་གཙུག་ལག་ཁང༌།
གཉན་སྒྲོལ། འཕགས་པ་རིན་པོ་ཆེའི་སྐུ་འདྲ་སོགས་བཞུགས་པའི་ལྷ་ཁང༌། བདག་ཆེན་རིན་པོ་ཆེ་གྲགས་བློ་བས་བཞེངས་པའི་མགོན་ཁང་སོགས་མཇལ། གསོལ་གདབ་སྨོན་ལམ་ཡིད་ཆེས་པར་བྱས།
།དེ་དག་ལ་ངོ་མཚར་ཞིང་བྱིན་རླབས་ཀྱི་ཟིལ་གཞན་དང་མི་འདྲ་བ་ཞིག་འདུག་པས་དད་མོས་ཚད་མེད་པ་སྐྱེས། དེང་སང་ཞབས་ཏོག་བདག་རྐྱེན་ཆེར་མེད་པའི་གོགས་ཉམས་ཆེན་པོ་འདུག་པ་ལ་སེམས་ཀྱིས་མི་བཟོད་པའི་སྐྱོ་སྣང་ཡང་ཡོད་པ་ཞིག་བྱུང༌།
སང་ཉིན་ཉི་མ་ཕྱེད་ཡོལ་ཙམ་ན་ངོར་ཨེ་ཝཾ་ཆོས་ལྡན་དུ་སླེབ། མཛོ་མོ་ར་བ་ཡོད་པའི་སྤང་སྟེང་དེར་ལྕོག་སྒར་བྱས་བསྡད། ལམ་ཟབ་ལྷ་ཁང་དུ་བླ་མའི་རྣལ་འབྱོར་རྒྱས་པ་ཞིག་བླངས།
སྤྱི་སྒོས་ཀྱི་བསྟན་པ་རྒྱས་པའི་སྨོན་ལམ་བཏབ་གཞན་ཡང་ལམ་འབྲས་ལྷ་ཁང་གིས་གཙོ་བྱས་པའི་རྟེན་གསུམ་རྣམས་ཀྱང་མཇལ། དབོན་པོ་རིན་ཅེན་སེང་གེ་བས་གཞིས་ལེན་སྐབས་བབ་བྱས།
ཁྲོམ་ཐོག་དཔོན་པོ་སོགས་འདོད་ཆོས་དགོས་ཟེར་བ་མང་དག་བྱུང་བས། ཐོག་ཅིག་ལ་གུར་མགོན་གྱི་རྗེས་གནང་བྱས། འཕྲལ་མཁོའི་ཇ་གོས་དར་སོགས་འབུལ་བའང་འགའ་བྱུང༌། དེ་ནས་ཞ་ལུ་ལ་ཆས་ཏེ་ཕྱིན་པའི་ལམ་བར་ནས་ལྕགས་སྟོད་མཐོང་བྱུང་བས།
ངེད་ཚོ་ས་སྐྱ་པའི་ཡུས་པོ་ཆེའི་མི་གསུམ་གྱི་ནང་ནས། ཤར་སྨད་བཙོང་ཁའི་

དགེ་བཤེས་རིན་ཅེན་བརྩོན་འགྲུས་ཀྱི་བརྒྱུད་པ། དཔོན་ཆེན་དབེན་ཤྲཱི་རྒྱལ་བ་བཟང་པོ་དང༌། ཧུ་ཤྲཱི་རྒོད་པོ་རིན་ཅེན་སོགས་རིམ་པར་བརྒྱུད་པའི་ཕ་ཚན་ཤིན་ཏུ་ཉེ་བ་ཞིག་ཡིན་པས། ཁོང་ཚོ་དར་རྒུད་དང་བདེ་དོག་གང་འདྲ་ཞིག་ཡོད་དམ་སྙམ་དགོས་མེད་འཇིག་རྟེན་གྱི་རྨོངས་ཞེན་ཞིག་སྐྱེས།
ཞུ་རག་གི་བསམ་པ་མེད་ཀྱང་བྱ་བྲལ་གྱི་གནས་སྐབས་སེམས་ལ་གང་ཤར་ལག་ཏུ་བླངས་ཆོག་སྙམ་པས་དེར་ཕྱིན། ཁོང་ཚོའི་གཞིས་ཀའི་སྟོད་དེར་ལྕོག་གྲ་བྱས།
ངས་ལྕོག་བུར་བསྡད། ཁོང་གྲྭ་པ་རྣམས་ཉམས་དགའ་ངང་སྦྲགས་པས་བསྔོ་བ་སྨོན་ལམ་རྒྱབ་པས་མང་ཇ་ཉུང་ཇ་གདན་གནོན་དང་བཅས་པ་བསྐྱལ་སོང༌། སུ་ཡིན་ཟེར་བ་ལ་ངེད་རྣམས་ལ་སྟོད་མཐོན་པོ་ནས་ཡིན་ཟེར་བ་བྱས་ནའང༌།
རྗེས་སུ་ངོར་པའི་གྲྭ་པ་འགའ་སོགས་རིམ་པར་བརྒྱུད་ནས་ཆ་ཙམ་ངོ་ཤེས་འདུག་པས། དཔོན་འོག་མ་འདྲ་བའི་མི་གཞོན་ཞིག་ངའི་རྩར་བྱུང༌། འདི་འདྲ་ཡིན་པ་འདྲ་ཟེར་བའི་རྩད་གཅོད་ཞིབ་པོ་བྱེད་ཀྱིན་འདུག་པས་ད་ཅི་ནས་ངེད་བྱ་བྲལ་དུ་སོང་བས་སྐྱུག་བྲོ་བྱས་དོགས་སྤམ་མེ་བསྡད་པ་ཡིན།
ངོ་བོ་དེ་ལྟར་ཡིན་པས་མཇལ་ཕྲད་ཙམ་མཛད་འདོད་ཡོད་ན་དེ་ག་བགྱིས་པས་ཆོག་བྱས་པས་ཁོ་ལོག་སོང༌།
རེ་ཞིག་ནས་སླེབ་ནས། དེང་སང་སྐུ་མཚམ་མེ་བ་ཞིག་ཡོད་པས་མཇལ་མ་བདེ་བྱུང༌། སང་ཉིན་ཅིས་ཀྱང་བཞུགས་པ་གནང་དགོས་ཟེར་བ་ལ། མཇལ་བཞེད་མེད་པ་ཐུགས་དང་བསྟུན་པས་ཆོག་པ་འདུག
།ངེད་ཚོ་རྒྱལ་ཁམས་ལ་རིང་པོ་ཡོད་སྡོད་པའི་ལོང་མེད་བྱས། དོན་ལ་རང་གི་རིགས་རུས་དང་ཕ་ཚན་སོགས་གང་ཡིན་གྱི་བླང་དོར་མེད་པའམ། ཡང་ན་མི་སྔུན་དུ་ངོ་འདེགས་མི་ཐུབ་པ་ཞིག་

ཡོད་པ་ཡིན་ཡོད། ང་ལ་ཤཱཀྱ་ཐུབ་པའི་བཀའ་དྲིན་གྱིས་ཕྱོགས་གང་ལ་ཕྱིན་ཀྱང་བསྙེན་བཀུར་བྱེད་མཁན་ནི་ཐོགས་མེད་འོང་གི་འདུག །འདི་སྐོར་གྱི་ཞེན་ཐག་དེ་ཆོད་པས་བློ་བདེ། ལར་བཙུན་པ་གཉེན་སྲེད་ཆེས་པ་ལ་དེ་འདྲ་མང་པོ་འབྱོན།
ཁྱོད་སྙིང་ཚིམ་ཚིམ་སྙམ་པ་བྱས། ནམ་ཟི་ལ་ལངས་ཕྱིན། ངེད་ཚོའི་རྗེས་ལ་ཆས་ཀ་ཕྲན་བུ་དང་བཅས་ལམ་སྣ་བ་ཡིན་ཟེར་བ་ཞིག་བཏང་བྱུང༌། མི་དགོས་ལོག་རྒྱུག་བྱས་ཀྱང་མི་ཉན་པར་ཞ་ལུ་བར་ཕྱིན།
དེ་ནུབ་རྒྱན་གོང་གི་གཙུག་ལག་ཁང་གི་མགོན་ཁང་མཇལ་བས་དེར་གཏོར་མའི་འཁྲིས་སུ་བུད་མེད་གོས་དཀར་ཁྲ་གྱོན་པ་ཞིག་བྱུང་བ་དེ་མཐར་ཕྱི་ནང་གང་དུ་སོང་ཆ་མེད་པ་ལ་ཡལ་བ་ལྟ་བུ་ཞིག་བྱུང༌།
ཞ་ལུ་གནས་ཀྱི་གསེར་བཀང་གི་ཐུགས་རྗེ་ཆེན་པོས་གཙོ་བྱས་སྟེང་ཤོད་ཀྱི་ལྷ་ཁང་མགོན་ཁང་རྣམས་ཞིབ་པར་མཇལ། གཞལ་ཡས་ཁང་གི་མདོ་དེར་དྲུང་ཆེན་བྱ་བ་ཡིན་ཟེར་བའི་གྱོང་རྒན་བཀའ་བརྒྱུད་པ་ལ་རྒྱབ་རྟེན་བཅོལ་བ།
དོམ་ར་དང་སླེལ་བེམ་གྱི་སྒྲིབ་ཤིང་གྱོན་པ་ཞིག་དང༌། དྲུང་རྒྱལ་བ་ཟེར་བའི་བན་གཞོན་མིག་ལྟག་པ་ན་ཡོད་པ་འདྲ་བ་ཞིག་འདུག་པས། ཁོང་ཚོས་ཇ་འདྲེན་གཞིས་ལེན་བྱས། ཁོང་རང་ཚོ་དང་བློ་བསྟུན་པའི་ཆ་ལེ་ཆོ་ལེ་མང་པོ་ལབས་བཏང་བས་ཤིན་ཏུ་དགའ་སོང༌།
དེ་ན་ཇེ་ལས་པ་བྱ་བ་འགྲུལ་པ་ཐམས་ཅད་ལ་ཟ་འདོད་བྱེད་པ་ཞིག་འདུག་པས། སློང་མོ་དགོས་ཟེར་བྱུང་བས། ངེད་རང་རྣམས་སྤྲང་པོ་ནི་མཉམ་པོར་འདུག
།ཁྱེད་ཚོ་ཞ་ལུ་བ་ཡིན་སྙམ་པ་ཡོད་ནའང༌། ངེད་ཚོ་འདར་བ་ཡིན་སྤྲད་ཆོག་བྱས་པས་ཐམས་ཅད་བཞད་གད་ཐེག་གེ་བྱུང་ནས་ཟ་འདོད་ཆེར་མ་བྱས། དེ་ནུབ་རི་ཕུག་ཏུ་ཕྱིན། བུ་སྟོན་ཐམས་ཅད་

མཁྱེན་པའི་ཆོས་ཁྲིའི་མདུན་དེར་ལྕོག་གྲ་བྱས་བསྡད། ནཱ་ལེནྡྲའི་བཅོ་བརྒྱད་པའི་འཚོ་བྱེད་ཅིག་ཡོད་པ་དེས་གཞིས་ལེན་བསྙེན་བཀུར་ཟུར་ཆས་སོགས་ཞབས་ཏོག་ཡང་དག་བྱས། སང་དེ་རི་ཕུག་བླ་བྲང་ན་བཞུགས་པའི་བུ་སྟོན་རིན་པོ་ཆེའི་སྐུ་འདྲ་ཕྱག་ནས་མས་གཙོ་བྱས་པའི་རྟེན་གསུམ་ཤར་ཆེན་གྱི་རྟེན་སོགས་ཞིབ་པར་མཇལ།
མཁྱེན་རབ་རིན་པོ་ཆེའི་ཞལ་སློབ་བགྲེས་པོ་ཞིག་འདུག་པ་ལ་ཕྱག་རྡོར་འགྲོ་བཟང་གི་དབང༌།
རྣམ་སྲས་ཞི་དྲག་གི་རྗེས་གནང༌། རྡོ་རྗེ་རབ་བརྟན་མའི་བཀའ་གཏད་ཡིག་ལུང་དང་བཅས་པ་ཞུས། དེ་ནུབ་རྫིང་ཕུར་བྲག་སྒོ་བ་ཟེར་བའི་ཁམས་པ་ཕྱུག་པོ་ཞིག་གིས་གདན་དྲངས་དེར་ཕྱིན། ཚེ་དབང༌།
རྟ་མགྲིན་གྱི་རྗེས་གནང་སོགས་བྱས། ཇ་བཟང་པོ་ཞིག་ཕུལ་བྱུང་བས་ལམ་ཇ་ལ་ཤིན་ཏུ་མཁོ་བ་བྱུང༌། ཞེན་མེད་ཀྱི་ཉེ་དུའི་སྒོ་བསྙེགས་པས། །དགོས་མེད་ཀྱི་ལམ་སྟབས་དེ་རུ་བཅག །དོན་མེད་ཀྱི་ལུང་སྦུག་བསྐོར་བའི་འབྲས།
།འབྲེལ་མེད་ཀྱི་ས་མཚམས་དེ་རུ་བྲིས། །སྤྱིར་སེམས་ཅན་ཀུན་དྲིན་ཅན་ཕ་མར་འདུག །སྒོས་སུ་བྱམས་གཉེན་ལ་གང་སྐྱིད་ཡུལ། །ང་བྱ་བྲལ་གྱི་མདུན་མ་ཡང་རྩེར་ཡོད། །ཁྱེད་ཕ་ཚན་སྐུ་ཁམས་ཅི་བདེར་བཞུགས།
།དཔལ་ཞ་ལུ་གསེར་བཀང་གི་དགོན་པ་ན། །བན་སྨྱོན་ཀུན་གྲི་རིངས་ལ་ཤལ་འཛུགས་བྱེད། །མི་བསད་ལ་ཡ་འུད་མི་གདའ་བས། །སྤྲང་པོ་ངས་རི་ཕུག་དགོན་པར་བྲོས། །སྔར་འདྲིས་ཀྱི་སློབ་མས་ཞབས་ཏོག་བཟང༌།
།ཀུ་སུ་ལུའི་བླ་མ་ལམ་དུ་མཇལ། །གང་ཞུས་ཀྱི་ཆོས་འབྲེལ་ལྷུག་པར་གནང༌། །ཁོད་བཀའ་དྲིན་མི་ཆུང་ཆེ་བར་འཁུམས། །ལར་ད་ལྟ་གངས་རིའི་ལྗོངས་འདི་ན། །དགོན་སྤྱི་ཆོས་ཀྱི་རང་ཚུགས་

འཛིན་པ་ལ། །ཁོང་འགྲན་ཟླ་བྲལ་བའི་ཞ་ལུ་པ། །བོད་ཆོས་སྡེའི་ཚོའི་སྲོག་ཤིང་དམ་པ་ལགས། །ཞེས་གསུང་པ་བསྟན་པ་ཕྱི་དར་གྱི་ལོ་ཙཱ་བ་བརྒྱ་ཕྲག་ཏུ་ལོངས་པ་བྱུང་ནའང་རྒྱ་མཚོ་མཐའི་སྐད་ཤེས་པ་ཁོ་བོ་ལས་མ་བྱུང་ཞེས་བསྙེམས་པའི་ཚུལ་འཛིན་པ་འཇིག་རྟེན་གྱི་མིག་གཅིག་པུ་གཉན་ལོ་ཙཱ་བ་དར་མ་གྲགས་ཀྱིས་རྒྱ་གར་ནས་གདན་དྲངས་པའི་རྗེ་བཙུན་སྒྲོལ་མ་འགངས་ཅན་དེ་མཇལ་བ་གནང་བའི་མནལ་ལམ་དུ་བུད་མེད་གཞོན་ནུ་གོས་སྔོན་པོ་གྱོན་པ་ཞིག་བྱུང་ནས་འདི་གཉན་ལོ་སྦྲུལ་གྱི་འཇིགས་པ་ལས་བསྐྱབས་པའི་པཎྜི་ཏ་སངས་རྒྱས་གསང་བའི་ཐུགས་དམ་གྱི་ལྷ་དེ་ཡིན་ཟེར་བ་སད་ཚེ་རྗེ་བཙུན་མ་སྒྲོལ་མ་དངོས་སུ་མོས་པའི་ཐུགས་དད་འཁྲུངས།
རྟིང་རེས་སྣར་ཐང་བྱང་ཆེན་དུ་ཕེབས་སྐབས་དཀོན་གཉེར་གྱིས་མགོན་པོ་ཞལ་ཤིང་གི་མཆོད་རྟེན་འདི་ལ་གནས་པ་ཡིན་ཟེར་དེ་ནུབ་དེར་གཟིམས་པས་ཨཱ་ཙརྻ་ཞིག་བྱུང་ནས་མེ་འབར་གྱི་གཙུག་ལག་ཁང་བཞིའི་ངོས་འཛིན་དང་བཅས་པ་སྨྲ་ཞིང་ཁྱེད་རང་གི་གནས་ཁྱེད་རང་གིས་ངོ་ལོས་ཤེས་ཟེར་དགའ་བའི་རྣམ་འགྱུར་སྣ་ཚོགས་སྟོན་པ་བྱུང་བ་ཞལ་གྱི་རྣམ་འཕྲུལ་ཡིན་གསུང༌།
ལྕགས་སྟོད་ཀྱི་ལོ་རྒྱུས་ནི་ལྟ་བ་འཁོར་འདས་དབྱེར་མེད་དུ་གཟིགས་པའི་རྣལ་འབྱོར་པ་བཟང་ངན་གཉིས་འཛིན་གྱི་མཐའ་ལས་འདས་པ་གཉེན་སྲེད་ཅི་ལ་མངའ་ནའང༌།
རང་ཅག་སྙིགས་མར་སྤྱོད་པའི་དགེ་སྦྱོང་སའི་སྙིང་པོ་འཁོར་ལོ་བཅུ་པའི་མདོ་ནས་བཤད་པའི་ཐ་མའི་རིགས་རྣམས་ལ་བག་ཡོད་བྱེད་དགོས་ཞེས་གདམས་པར་སྣང༌།
།ལྕགས་སྒོག་ལུང་པ་བཀྲ་ཤིས་དཔལ་འབྱོར་དེ་སྐབས་གྲགས་ཆུང་ཡང་ཀུ་སུ་ལུའི་མཁས་གྲུབ་ཆེན་པོར་དགོངས་ཏེ་ཆོས་འབྲེལ་གསན་ཅིང་

རྒྱན་གོང་དུ་ལྷ་མོས་རྣམ་འགྱུར་ཟུར་ཙམ་བྱུང་བ་སོགས་ནི་དུས་ཕྱིས་ཆོས་རྗེ་ཐམས་ཅད་མཁྱེན་པའི་ཁྲིར་ཕེབས་ནས་བསྟན་པ་ཉིན་མོ་ལྟར་གསལ་བའི་རྟེན་འབྲེལ་དུ་མངོན། གསོལ་འདེབས་ལས། གུས་ལྡན་སྦྱིན་པའི་བདག་པོའི་བར་ཆད་བསལ།
ཉེ་བར་མཁོ་བའི་རྙེད་དང་བཀུར་སྟི་བསྒྲུབས། །ཐར་དགོན་སྨན་ལུང་གནས་ཀྱི་ལྷ་ཁང་མཇལ། །རིགས་བརྒྱུད་སྲུང་མ་མཆོད་ལ་གསོལ་བ་འདེབས། །ཞེས་པ་ལམ་ཡིག་ལས། ཁོང་བྲག་སྒོ་བ་བྱ་བའི་ཕྱུག་པོ་དེ།
།མིག་རྒྱ་ཁབ་ལས་ཕྲ་བ་ཞིག་ཡིན་ཟེར་ནའང༌། །ང་བྱ་བྲལ་ལ་ལམ་ཇ་བཟང་པོ་ཕུལ། །དུས་གཞན་གྱི་ཇ་སིགས་གཅིག་ལས་དགའ། །ཁོས་ཁེངས་དྲེགས་ཀྱི་བརྙས་པ་ཡིན་ལས་ཆེ། །ཡུལ་རྒྱན་གོང་གི་ལྷ་མོ་དེ་གནོད་ཀྱི་འདུག
།ངས་གཏོར་མ་དང་བཀའ་བསྒོ་དྲག་པོ་བྱས། །དེ་རེ་ཞིག་ལོག་ནས་བདེ་བར་བྱུང༌། །དེ་ནས་ཐར་པ་དགོན་པར་སླེབ། །དེ་ནུབ་བསྡད་ནས་དེའི་སྟེང་ཤོད་ཀྱི་ལྷ་ཁང་མགོན་ཁང་རྣམས་ཞིབ་པར་མཇལ།
སང་ཚ་ཐོག་ཏུ་སྨན་ལུང་དུ་ཕྱིན། བླ་བྲང་བདེ་བ་དང་ཉེ་ཚན་རྙིང་པ་ཞིག་ཏུ་འགྲོ་བས་ངོ་ཤེས་བྱས། གཞིས་ལེན་ཡང་དག་བྱུང༌། ནཱ་རོའི་རྒྱན་དྲུག་ཁ་ཆེ་པཎ་ཆེན་གྱི་སྐུ་ཆོས་སོགས་ཀྱི་བྱིན་རླབས་ཞུས།
གཙང་ཁང་གི་རྟེན་གསུམ། སྨྲྀ་ཏིའི་གདུང་འབུམ་སོགས་མཇལ། སྟག་ཞོན་མགོན་ཁང་དུ་གཏོར་གསོས་སྙན་དར་འཕྲིན་བཅོལ་ཡིད་ཆེས་པར་བྱས། དེ་ནས་པ་རྣམ་གཞུང་ལ་ཕྱིན། གྲོང་སྟོད་དུ་ཞག་སྡོད་བྱས།
སང་ཉིན་སྔ་བར་ཕྱིན་ལྷུན་གྲུབ་རྩེར་སླེབ། ངས་གནས་ཚང་ཞིག་ཏུ་བསྡད། ཟླའོ་རྣམས་གཟིམས་ཁང་སོགས་ཀྱི་ལྟད་མོ་དང༌། ཞར་ལ་བསོད་སྙོམས་ཀྱང་བྱེད། སྡེ་

དཔོན་ཆོས་ལ་དཀར་པོ་ཞིག་ཡོད་པ་འདུག་ཟེར་ནས་སོང༌། ཁོང་རྣམས་ཀྱིས་ཉི་ཕྱེད་བར་བསྒུགས་པས་ལན་ཙམ་ཡང་མ་ཁུགས། ངེད་རང་རྣམས་ཀྱི་ཚ་ཐེབས་ཀྱང་ཆག་པ་ཞིག་བྱུང་ནས་ལོག་བྱུང༌། ལར་གནངས་ཆུང་ལ་བློ་རིགས་རྒོད་པའི་སྡེ་དཔོན་དཔོན་སྐྱའི་རིགས་འདི།
ལུག་ཐུག་གི་སྒྲོ་བས་ཝ་མོའི་ཉིན་ཐེབས་གཅིག་པ་མ་གཏོགས་དགོས་པ་མི་འདུག་པས་དེ་འདྲའི་རིགས་ལ་བྱ་བྲལ་རྣམས་ལམ་གཞུང་སྲོང་བ་རང་གནད་དུ་གདའ། དེ་ནས་བསམ་སྡིངས་དགོན་པར་སླེབས་ནས་དེ་ནུབ་གནས་འབྲེལ་བྱས་བསྡད།
སང་ཉིན་དེའི་ནེ་གུ་བརྒྱུད་པའི་ཕོ་ཁྲོམ་མགོན་ཁང༌། ཡང་དགོན་གྱི་ལྷ་ཁང་མགོན་ཁང་སོགས་མཇལ། ཆོས་རྗེའི་དྲུང་དུ་ངེད་དཔོན་སློབ་རྣམས་ཀྱིས་བླ་མའི་རྣལ་འབྱོར་གྱི་ཆོས་འབྲེལ་ཞུས།
སྒེར་གྱི་མགོན་དཀར་གྱི་རྗེས་གནང་ཞུས་པས་མ་གནང་བར། རྩིས་ཀྱི་མགོན་པོ་ལྷ་ཆེན་དཔལ་འབར་གྱི་རྗེས་གནང་བཀའ་དྲིན་བསྐྱངས། དེ་ནས་རྩིས་གནས་གསར་གྱི་ལྷ་ཁང་མགོན་ཁང་རྣམས་མཇལ།
སྡེ་པ་བསོད་ནམས་རབ་བརྟན་པས་གཞིས་ལེན་ཤངས་ལེན་སོགས་ཡང་དག་མཛད། དེར་འདོལ་ཆུང་ན་ཚ་མོ་ཞིག་ཡོད་པ་དེས་འབོད་དུ་རྟ་པ་གཉིས་རྐང་ཚུགས་བཏང་བྱུང་ནས་ཅིས་ཀྱང་ཡོང་དགོས་པའི་ནན་ཏན་བྱེད་ཀྱི་འདུག་པས་ཁོང་བྱིངས་པོ་དེར་བཞག
།ངེད་དཔོན་སློབ་འགས་སྐོར་ཙམ་ཕྱིན་པས་གནས་ཚུལ་ངེས་པར་བྱུང་བ་ལགས་སོ། །ཐར་དགོན་སྨན་ལུང་འཕྲུལ་གྱི་ལྷ་ཁང་མཇལ། །ཕ་མེས་བརྒྱུད་པས་བསྟེན་པའི་མགོན་གཉན་དེ།
།སྙན་དར་བ་ལིང་རྒྱ་མཚོས་མཆོད་བྱས་ཏེ། །བསྟན་པ་བསྲུང་བའི་འཕྲིན་ལས་བཀའ་བསྒོ་བྱས། །

དེ་ནས་པ་རྣམ་རྫོང་གི་གཞུང་དུ་ཕྱིན། །འཁོར་རྣམས་གཏོར་ཚོགས་མེད་པའི་རྔ་གཤང་གི །སྒྲ་དབྱངས་སྙེག་པའི་བྱ་རོག་བཞིན་དུ་འགྱོད། །ཁོ་བོ་ཕོ་ཚོད་ཆེ་བའི་ཁྲོམ་ཐོག་ཆོད། །ཕྱིན་ཆད་ཕྱོགས་འདིར་འོངས་པའི་རྣལ་འབྱོར་རྣམས།
།འདི་འདྲའི་རིགས་ལ་རིམ་པ་ལྟར་འཛེམ་མཛོད། །ཟེར་བའི་རྒྱང་གླུ་ལེན་ཞིང་བསམ་སྡིངས་ཀྱི། །རི་ལ་འཛེགས་པས་ལུགས་གཉིས་འདོད་པ་ཚིམ། །ཡང་སྨྲས་པ། ཉང་སྟོད་ཀྱི་ཨ་མོ་འདོལ་ཆུང་ན།
།ཚ་མོ་ཞིག་ཡོད་པས་ནན་གྱིས་བོས། །རྔན་ཆེན་དང་གཞིས་ལེན་བསྲེས་སེ་བ། །ཁྲམ་དུས་ཀྱི་ཁ་རྒྱན་བཅས་པ་བྱུང༌། །གཏེར་སྦྱིན་འདྲ་ཡོད་སྙམ་ཡོད་ཚོད་གདའ། །ང་རྒྱལ་ཁམས་ཀྱི་ལོངས་སྤྱོད་ཆར་ལྟར་བབས།
།ཆོས་ལྡན་གྱི་འགྲོ་ས་ཚགས་ལས་མང༌། །དཔོན་ངན་གྱི་ཁྲལ་འབབ་ཡོང་དོན་མེད། །ཚོམ་པོ་ལ་སྣུམ་བསྐུས་མ་རེ་མཛོད། །ཅེས་གསུངས། གསོལ་འདེབས་ལས། བསམ་སྡིངས་གྲུབ་པའི་གནས་སོགས་རིམ་བརྒྱུད་དེ།
།ཡུལ་ལྗོངས་རྣམས་སུ་དད་ལྡན་བཀུར་སྟིས་མཆོད། །ཤམྦྷར་གནས་སུ་འདྲེན་མཆོག་བླ་མ་ལ། །བསྟན་སྲུང་རྗེས་གནང་གསན་ལ་གསོལ་བ་འདེབས། །དུས་དེར་ཡེ་ཤེས་ཆེན་པོ་གཟིགས་སྣང་དུ། །ཞུན་ཆེན་དུད་སྤྲིན་མེ་རླུང་འཚུབ་པའི་དབུས།
།འཇིགས་རུང་སྟག་སྨྱོན་ཞོན་པའི་མོན་པ་ཆེ། །འཁོར་བཅས་གསལ་བར་ཤར་ལ་གསོལ་བ་འདེབས་པ། །ཞེས་ལམ་ཡིག་ལས། དེ་ནས་བོད་ཀྱི་ལྷ་བཙན་པོའི་གདུང་བརྒྱུད་དྲི་མ་མེད་པ་སྐྱ་བོ་བྱང་ཆུབ་སེམས་དཔའི་མཛད་པ་ལྷུར་ལེན་པ།
འབྲོང་རྩེ་ནས་ཁྲི་ནམ་མཁའ་བསོད་ནམས་ཀྱི་དྲུང་བཞུགས་པའི་གཞིས་ཀ་རྣམ་སྲས་མཐོང་སྨོན་དང་ཁད་ཉེ་བ་ཞིག་

ཏུ་སླེབ། སུ་ཡིན་རྩད་གཅོད་མི་གནང་བྱུང་བས། དཔལ་ལྡན་ས་སྐྱ་སྐོར་ནས་ཡིན་ཟེར་བའི་བརྫུས་སེ་བ་ཞུས་ཀྱང་དགོངས་ནས་ཅིས་ཀྱང་ཤོག་གསུངས་ནས་ཕྱིན། ཞབས་ཏོག་གཞིས་ལེན་ཡང་དག་ཐུགས་དཀར་བས་ཀུན་ནས་བསླངས་པ་མཛད།
སྡེ་བའི་དྲུང་དུ་པདྨ་དབང་ཆེན་ཡང་གསང་ཁྲོས་པའི་དབང་བཞི་ཡོངས་སུ་རྫོགས་པ། བཀའ་སྡོད་རྣམས་ཀྱི་སྲོག་དབང་སོགས་ཕུལ། གཞན་ཡང་འདོད་ཆོས་ཀྱི་ཐུགས་བཞེད་མང་པོ་འདུག་པ་ཡར་ལམ་འབུལ་བའི་ཁས་ལེན་ཞུས་ནས་རྒྱལ་མཁར་རྩེར་ཕྱིན་རྫོང་རྒྱབ་ཏུ་ལྕོག་གྲ་བྱས་བསྡད་པས།
གནས་ཆེན་པས་ཅིས་ཀྱང་ཡོང་དགོས་གསུངས། དཔལ་འཁོར་བདེ་ཆེན་གྱི་ཤག་ཏུ་བོས་གཞིས་ལེན་མཛད། ནང་སེས་སྣེ་སྦྱོར་མཛད་ནས་ཆོས་སྡེའི་ལྷ་ཁང་སྟེང་ཤོད།
མཆོད་རྟེན་ཆེན་པོ། རྒྱལ་རྩེའི་ལི་མ་ལྷ་ཁང༌། གཟིམས་ཆུང་སྟེང་ཤོད་འགའི་རྟེན་རྣམས་ཞིབ་པར་མཇལ། རྒྱལ་རྩེ་ནས་སྡེ་པ་ཆེན་པོ་དེ་ཉིན་རེ་བཞིན་ཆོས་སྡེ་ལ་ཞབས་སྐོར་ལ་སྒྲིགས་བཅུག་ཕེབས་པ་མཐོང་བས།
དེང་སང་གི་ཨ་པོ་ཧོར་འདྲའི་དོན་སྤྱི་ཡོད་པ་ཞིག་མི་འདུག་ནའང༌། ཆོས་རྒྱལ་གྱི་མཛད་སྤྱོད་སྐྱོ་སུན་མེད་པར་བསྒྲིགས་སུ་བཅུག་པ་འདི་ཙམ་རང་ཐོག་ཏུ་བབས་ནའང་ནུས་པ་དཀའ་བས་ངེས་པར་ཆོས་རྒྱལ་དུ་འདུག་སྙམ་པའི་དག་སྣང་ཆེན་པོ་བྱུང༌།
དེ་རྗེས་འབྲུག་པ་ངག་དབང་ཆོས་རྒྱལ་དང་དེ་གོང་ནས་གསུང་ཆོས་ཀྱི་འབྲེལ་པ་ཡོད་པས་མཇལ་བ་དང་ར་ལུང་བསྐོར་བ་སྦྲགས་མཁའ་རོ་ནས་ཡར་འབྲོག་གི་ནང་ལ་ཞུགས།
དོ་རི་སོགས་གནས་མཇལ་རིམ་པར་བྱེད་འདོད་ཡོད་ནའང་གྲ་པ་རྣམས་ཀྱང་མགྱོགས་སྐོར་ལ་དགའ་བ་ཙམ་འདུག་ཅིང༌།

ངེད་རང་གི་རྐང་ཚབ་ཀྱི་རྟ་དེ་ཡང་བབས་ཀྱི་རྣམ་པ་ཡོད་པ་ཞིག་བྱུང་བ་སོགས་ཕྱོགས་དུ་མ་ནས་མདོར་བསྟན་པས་འཕྲེད་ལ་བཅད་དེ་རོང་ཆུང་ལ་འགྲོ་བའི་གྲོས་ཐག་བཅད་དོ། །བོད་རྒྱལ་པོ་གཞོན་ནུས་གཙུག་གིས་མཆོད།
།ཤར་རྒྱལ་པོའི་མཛད་པས་ཡིད་རབ་ཕྲོགས། །རྟ་མདོ་ཕྲུག་གི་བར་འགྲོས་དེ་རུ་ཟད། །ཁོང་གྲྭ་པ་ཀུན་ཟ་ཐག་ཉེ་ལ་དགའ། །དཔལ་ར་ལུང་གི་རི་ཁྲོད་ལྟ་བ་དང༌། །ཕ་ངག་དབང་ཆོས་རྒྱལ་མཇལ་སྙམ་ཚེ།
།ལུས་འཁོས་མེད་ཀྱི་རྐང་པས་རང་མཚང་བསྟན། །ང་ལུགས་གཉིས་ཀྱི་བླང་དོར་མི་ཞན་ཀྱང༌། ལུས་རྐང་པའི་འཁྲུལ་འཁོར་འདོར་ལེན་བྲལ། །ཁོང་དུད་འགྲོ་ལ་འགྲོ་འདུག་གི་སྐྱབས་གནས་འཆོལ། །ང་མི་ཕྱེད་དུ་འདུག་སྙམ་སྙིང་ཁོང་གྲང༌།
།ང་ཡང་ཅིག་བསམས་པ་འདི་ལྟར་ཤར། །གནས་ལུགས་ལ་ལྟ་བའི་མིག་ཡོད་ན། །ཆུ་བུར་གྱི་ཁྲ་ཧྲིག་མེད་ཀྱང་ཆོག །ཅི་བསམ་ཀུན་འགྲུབ་པའི་བློ་ཡོད་ན། །ཤ་རུས་ཀྱི་རྐང་པ་མེད་ཀྱང་ཆོག
།སེམས་ཉིད་ཀྱི་ཡང་དགོན་མཐོང་ཙ་ན། ར་ལུང་གི་རི་ལྟས་དེ་གར་གདའ། །དད་མོས་ཀྱི་རང་ཞལ་མཇལ་ཙམ་ན། །མཚན་ལྡན་གྱི་བླ་མ་དེ་གར་གདའ། །གང་བྱུང་གི་ཆོག་ན་ཅི་བྱས་བདེ། །བྱ་བཏང་གི་བློ་སྣ་གང་ཤར་ཡིན།
།འགྱུར་མེད་ཀྱི་བདེན་གྲུབ་མེད་པས་འཚེངས། །རོང་ཆུང་ལ་སྤྲང་པོའི་ལམ་སྣ་ཟུག །དཔལ་འཁོར་བདེ་ཆེན་དུ་བསྡད་པའི་དགོངས་དེ། ངེད་ནི་གནས་ཆེན་པའི་མཁར་ལས་བྱེད་སྒང་གི་ནང་འུ་ལག་པ་དང་ཐུག་ཆོམ་གྱི་ཁེངས་པ་དེར་ནན་མེད་བྱས་སྒོར་བས་ཞེ་སུན་ལ་ཚིག་པ་ཟ།
ཟླ་བོ་རྣམས་ནི་དེའི་ནུབ་ཆར་ལྷགས་འདྲེས་པ་ཞིག་གིས་ལྕོག་བུ་རྣམས་བསྒྱེལ། འདམ་བག་གི་དཀྱིལ་དུ་ཉལ་དགོས་

བྱུང་འདུག །ངེད་རྣམས་ཆོས་སྡེའི་སྒོར་འཛོམ་ཙ་ན་ཐམས་ཅད་ཕར་ཡུས་ཚུར་ཡུས་སུ་འདུག་པས། ངས་ཁ་མ་བླངས་པར་སྔོན་ལ་ཐལ་ལེ་ཕྱིན། ཉང་སྟོད་གུ་ལའི་ཕུ་དེ་ན་ཕོ་རོག་མདོ་སྡེ་མགོན་པོ་བྱ་བའི་གྲུབ་ཐོབ་ཅིག་གི་སྐུ་འདྲ་སྙན་གྲགས་ཅན།
མགོན་ཁང་དང་བཅས་པ་འདུག་པ་མཇལ། དེ་ནུབ་དཔོན་སློབ་ཐམས་ཅད་རྣམ་སྲས་མཐོང་སྨོན་དུ་འཛོམ། སང་མཁར་ཁའི་མདུན་མན་ལུང་དགོན་པའི་འཁྲིས་ལ་བྱས། ཐུ་རུ་སྟག་ཚལ་ཟེར་བའི་ལུང་ནང་དུ་ཞག་གཅིག་བསྡད།
སང་དེ་སྔ་བར་ལ་ཤིན་ཏུ་ཆེ་བ་ཞིག་བརྒལ་ཕྱིན་པས། རོང་ཤམ་བྷར་གྱི་དགོན་པར་ཚ་བ་ཕྱི་བ་ལ་སླེབ། ཤམ་བྷར་ཆོས་རྗེའི་དྲུང་དུ་མཇལ། མགོན་པོ་སྟག་ཞོན་འཁོར་བཅས་ཀྱི་དབང་རྗེས་གནང༌།
རོང་པའི་སྟག་ཞོན་གྱི་ཕུར་དབང་དུ་གྲགས་པའི་རྟེན་མཇལ་བཀའ་བསྒོ་དང་བཅས་པ་ཞུས། ཆོས་སྐྱོང་དེའི་ཆོས་སྐོར་ཚང་མ་དང༌། ཞལ་བཞི་པའི་ལས་མཁན་པུ་ཏྲ་ནག་པོ་རྣམས་ཞུ་བའི་རྗེས་སུ་སླེབ་པའི་རྒྱུ་མཚན་ཕུལ།
ཞལ་བཞེས་ཀྱང་ཕེབས་སོ། །ལྷ་སྙན་ཤམ་བྷར་མགུལ་གྱི་དགོན་པར་སླེབས། །འཁྲུལ་ཞིག་བླ་མའི་ཞལ་བཟང་མངོན་དུ་བྱས། །ཕ་མེས་བརྒྱུད་ཀྱི་སྲུང་མ་ནག་པོ་དེའི། །སྐུ་བརྙན་མཐོང་ཞིང་དབང་དང་རྗེས་གནང་ཐོབ།
།དེ་ནུབ་གནས་དེར་ཉལ་བའི་འཆར་སྒོ་ལ། །གཉིད་འཆག་ཐོག་འཚེག་བ་སྤུ་ཟིང་ངེ་བ། །མངོན་སུམ་རྨི་ལམ་གང་ཡང་མ་ཡིན་པའི། །འོག་འགྱུའི་ཚུལ་གྱི་ཟ་ཟིའི་འཆར་ཚུལ་ནི།
།གསུར་དུད་མེ་དམར་འཚུབ་མའི་ལུང་སྟོང་ན། །སྟག་ཆེན་སྨྱོན་པ་ཞོན་པའི་མོན་ནག་ཅིག །བསྟན་དགྲ་དམ་ཉམས་འཚོལ་ཟེར་རྒྱུག་ཅིང་འདྲལ། །

སྟོང་གསུམ་ཁུ་སྒྲས་འགེངས་ཤིང་ཡོད་དོ་སྙམ། །རེས་འགའ་ལིང་པ་ཁྱི་ཁྲིད་མང་པོ་ཡིས། །རི་དྭགས་འདེད་ཅིང་བཤའ་བའི་དམར་མྱོག་དང༌། །གཞན་ཡང་སྟག་གཟིགས་དོམ་དྲེད་བྱ་འུག་སོགས། །རྒྱུག་འབྲལ་འཕུར་ལྡིང་བན་བུན་ཟ་ཟི་ཡིས།
།ནམ་ལངས་བར་དུ་ཐུབ་པའི་འཁྲུལ་སྣང་བྱུང༌། །དེ་དག་ལེགས་པར་བསམས་ཚེ་ཕ་རྒོད་རྗེའི། །བསྟན་སྲུང་མཆོག་འདི་མངོན་སུམ་ཞལ་གཟིགས་ནས། །སྒོས་དགྲ་ཁ་ཁྱེར་ཁུར་ནས་ཟ་བ་སོགས།
།འཇིགས་སུ་རུང་བའི་ལས་རྗེས་མངོན་དུ་བསྟན། །དེ་ཡི་རིག་འཛིན་རྣལ་འབྱོར་བདག་ཡིན་པས། །ད་དུང་འདི་ཡིས་དམ་ཉམས་མང་པོ་ལ། །དྲག་པོའི་ལས་སྦྱོར་འགྲུབ་པའི་ལྟས་སུ་གོ །དེ་ནས་ཤ་རའི་གྲུ་ལྕགས་ཐོན་པས།
དེའི་གྲུ་ཤན་གྱི་རྟ་མགོའི་ངོས་ལ་རིན་སྤུངས་ནས་སྡེ་པའི་བཀའ་ཤོག་ལྕགས་ལེབ་ལ་གཟོང་རིས་བྲིས་པ་གསེར་ཆུས་བྱུགས་པ་ལ། གྲུ་ལྕགས་འདི་དགེ་རྒྱུན་ལ་བཙུགས་པ་དང༌། མཉན་པ་ལ་གཞིས་ཟུར་ན་བྱིན་ཡོད་པས།
ཟ་འདོད་ཀྱི་གཙེར་བ་བྱུང་ན་ངོ་བསྲུངས་མེད་པའི་ཞུ་བས་སླེབ་པ་གྱིས། ཕྱིས་འདོམས་པའི་ཁྲིམས་ལུགས་བྱེད་ཟེར་བ་གཟེར་གྱིས་བསྡམས་ནས་བརྒྱབ་འདུག་ཅིང༌། མཉན་པ་དེ་རྣམས་ཀྱང་སྔ་གོང་དང་མི་འདྲ་བའི་ངོ་གནོང་པ་བྱས།
ལྟོགས་འདོད་ཅུང་ཟད་བྱེད་འདོད་པའང་གནང་སྦྱིན་ཞུ་བ་ཡིན་ཟེར་བ་ལས་མི་འདུག་པས། གཞིས་ཀ་རིན་སྤུངས་པ་ཁྲིམས་དམ་ཟེར་བའི་སྙན་གྲགས་བདེན་པར་འདུག །རྒྱལ་པོ་ཁྲིམས་ལུགས་ཡོད་པའི་ས་ཕྱོགས་འདི་འདྲ་བ་ཞིག་ཡོང་བ་ཡིན།
སྙོམས་ཆུང་ལམ་བདེ་བ། རྫས་ལྡན་བློ་བདེ་བ་སོགས་བསོད་ནམས་དཔག་མེད་འོང་བ་འདུག །ངོ་མཚར་སྙམ་པས་སྡེ་པ་

ལའང་དག་སྣང་ཅི་ཡང་སྐྱེས། ཞེས་འབྱུང་བས་བསམ་སྡིངས་ནས་རིམ་གྱིས་འཆི་མེད་ཀྱི་གྲོང་ཁྱེར་ལ་ཅོ་འདྲི་བ་ཉང་སྟོད་ཀྱི་ཡུལ་གྲུ་རྣམས་ཞབས་ཀྱིས་བཅགས་ནས་ཤམྦྷར་དུ་ཡབ་མེས་ཀྱི་ཆོས་སྐྱོང་དཔལ་མགོན་སྟག་ཞོན་ནག་པོའི་ཆོས་སྐོར་རྣམས་གསན་པས་བསྟན་དགྲ་ཚར་གཅོད་པའི་ལྟས་མངོན་སུམ་དུ་བསྟན་ཅིང༌།
རྗེ་འདི་ཉིད་ལ་རྒྱ་ཞང་ཕྲོམ། དྲང་ང་ཀུན་གྲགས། ཆོས་དབང༌། ཨྱོན་གླིང་པ་སོགས་ཀྱི་གཏེར་ནས་བྱོན་པ་དང༌།
ཇོ་བོ་ཆེན་པོ། དཔྱལ་པ་སོགས་ལས་འོངས་པའི་སྟག་ཞོན་མཐའ་དག་གི་བཀའ་བབས་པའི་བེའུ་བུམ་ཀྱང་དབང་ལུང་མན་ངག་ཐམས་ཅད་ཁུངས་བཙུན་བརྒྱུད་པ་ལས་ཉེ་བར་འོངས་ཏེ་ཡིད་བརྟན་དུ་གྱུར་པ་མ་གཏོགས་ཁུངས་མེད་དང་ལུང་མེད་ཀྱི་དཔེ་ཧྲུལ་སྡུད་པའི་ཟོག་སྤྱོད་མཁན་པོ་རྣམས་དང་འདྲ་བ་ནི་མ་ཡིན་ནོ།
།གསོལ་འདེབས་ལས། སྐྱེད་ཚལ་དགོན་པར་ཆོས་ཀྱི་སྦྱིན་པ་མཛད། སྨྱུག་རིའི་ཡང་རྩེར་རྗེ་བཙུན་འཕྲིན་ལས་པས།
།འཛུམ་ཞལ་བསྟན་ཞིང་དགྱེས་པས་བྱིན་གྱིས་བརླབས། །གསུང་གིས་རྩེས་སུ་བསྔགས་ལ་གསོལ་བ་འདེབས། །ཞེས་པ་ལམ་ཡིག་ལས། །དེ་ནུབ་འབྲས་ཡུལ་སྐྱེད་ཚལ་དུ་སླེབ། གྲ་པ་རྣམས་ཤོལ་རག་ཆེན་པོ་དེར་ལྕོག་གྲ་བྱས།
སྒེར་གྱིས་མཁྱེན་རབ་ཆོས་རྗེའི་དབོན། ངེད་ཁའུ་བྲག་རྫོང་པའི་གྲ་རིགས་ཀུན་གྱི་གཙུག་རྒྱན་རྗེ་བྲག་དཀར་རབ་འབྱམས་པ་བཞུགས་པའི་གཟིམས་སྤྱིལ་དུ་ཕྱིན་ནས་མཇལ། དད་པ་དང་དག་སྣང་བསམ་གྱིས་མི་ཁྱབ་པས་ཞལ་འཕྲོས་འབེལ་གཏམ་འར་མ་འུར་མ་བྱས་སྐྱེད་ཚལ་བའི་གྲ་པ་སྔགས་ཆོས་ཀྱི་འདོད་ཞེན་ཆེ་བ་མང་དག་ལའང་རྗེས་གནང་རིག་

གཏད་ལུང་སོགས་མང་པོ་བྱས། དེའི་ཚེ་ཀརྨ་པ་མི་བསྐྱོད་རྡོ་རྗེ་གཞུ་ལུང་པར་ཕེབས། སྡེ་པ་རིན་སྤུངས་པས་གདན་འདྲེན་ཞུ་རྩིས་དང༌། མངའ་ཞབས་ཀྱི་སྐྱ་སེར་ཐམས་ཅད་ལ་ཞབས་ཏོག་དང་བསུ་བ་སོགས་ཀྱི་ཁྲལ་རྒྱབ།
ཐམས་ཅད་དགའ་བ་དང་སྐྱོ་བ་སྤེལ་མའི་འུར་དིང་བ་འདུག །འབྲས་ཡུལ་བ་དཔོན་སློབ་ཀྱང་དེ་གའི་གྲབས་ཡུལ་ཁུར་ཆེ་བ་སྤྲོ་སེག་གེ་བ་ཡོད་འདུག་པས། ངེད་ཀྱི་བསམ་པ་ལ་འབྲས་ཡུལ་བའི་ཚན་འདི་དཔོན་སློབ་སྦྱིན་བདག་ལ་བསྟེན་པའི་ཁྲལ་འབབ་ཙམ་ནི་མི་བྱེད་ཁ་མེད་དུ་འདུག
།དེ་ཙམ་གྱི་དང་དོད་རང་བྱེད་པའི་འབྲེལ་མེད་དམ་སྙམ་པ་ཤར། ངོ་ཤེས་ཕྲད་པ་རྣམས་ཁྱེད་ཀརྨ་པ་མཇལ་ལས་ཆེ་ཟེར། འཕྲལ་དེ་ཙམ་བྱེད་ཟེར་བ་ཙམ་བྱས།
དོན་ལ་ཀརྨ་པ་རང་སྐྱེས་བུ་དམ་པ་ཡིན་ཉེན་ཡོད་མོད། ངེད་རང་གི་ཐོས་ཚོད་ལ་དཔགས་པའི་ལྷན་སྐྱེས་ཀྱི་ཤར་ཚོད་ཀརྨ་པའི་རྩ་བ་དང་དྭགས་པོ་རིན་པོ་ཆེའི་སློབ་མའི་གཙོ་བོ་ཁམས་པ་མི་གསུམ་དུ་གྲགས་པའི་ནང་ཚན།
དུས་གསུམ་མཁྱེན་པ་ཁམས་པ་དབུ་སེ་ཟེར་བ་དེ་ཡིན་པས། ཁོང་རྣམས་ལ་བབས་ཐོབ་བྱེད་ན། རྒྱ་གར་གྱི་ནཱ་རོ་མཻ་ཏྲི་སོགས་ཀྱི་གདམས་པ་བོད་ཡུལ་གྱི་མར་པ་མི་ལ་སོགས་ནས་བརྒྱུད་པའི་སྒྲུབ་བརྒྱུད་བཀའ་བབས་ཆུ་བོའི་གཞུང་ལྟ་བུ་ཞིག་ཡོད་པས།
དེ་གཙོ་བོར་སྐྱོང་དགོས་རྒྱུ་ཡིན་པ་ལ། དགོས་པའི་མཆོད་རྟེན་ནག་པོར་བཞག་མི་དགོས་བྲག་ལ་དབུ་དཀར་གསོལ་བའི་དཔེའི་རྣམ་པས་ས་སྐྱ་པ་དང༌།
དགའ་ལྡན་པ་སོགས་གང་བྱེད་ལ་མི་བསྡོ་བཞིན་དུ་འགྲན་པའི་རྣམ་པས་མཚན་ཉིད་དང༌། སྒྲ་སྙན་ངག །རྒྱུད་འཆད་ཉན་འདི་ནས་འཆད་རང་ཆེར་མེད་པའི་རྣམ་གྲངས་

མང་ལ་དངོས་མ་གཙང་བ་མྱོག་པ་ཞིག་དང༌། འཇིག་རྟེན་གྱི་དཔོན་ཆེན་དང༌། དཔོན་ཆུང་དང༌། ཡང་ཆུང་སོགས་ཆོས་བརྒྱད་གོང་འཕེལ་གྱི་བྱ་བ་ལྷུར་ལེན་པ་འདྲ་བ། ཁོང་རང་གི་བརྒྱུད་པའི་བླ་མ་དང་དེ་དག་གི་གསུང་རབ་རྣམས་ལ་ཆས་ཆོས་རས་སུ་བོར་རེ་བ།
དེང་སང་ཀརྨ་པ་རང་གི་བཤད་སྒྲུབ་ཀྱི་བསྟན་འཛིན་ཅུང་དྲག་པ་རྣམས་ལའང་སྨོད་ཅིང༌། དེ་དག་གི་གྲ་རིགས་དྲག་པ་ཚུན་ཆད་ཁོང་རང་གི་ཕྱག་ཕྱིར་གང་ཁུགས་བྱེད་པ་སོགས་འདུག་ཟེར་བས།
སྙིང་ནས་དད་པ་ལྡང་བ་ནི་མ་སྐྱེས་བྱུང༌། དེ་ཕྱིན་ངེད་རང་ས་སྐྱ་པའི་བཟའ་རྐང་མ་གཏོགས། ཀརྨ་པའི་ཁྲལ་འབབ་ཀྱི་ཁུར་ནི་ཅི་ཡང་མེད། དེང་སང་གི་མི་ཕལ་ཆེར་གྱི་བྱེད་པ་ལྟར།
སྡེ་དཔོན་དཔོན་སྐྱ་ཞིག་གི་བླ་མ་བཅོལ་འདུག་ན་ཅིས་ཀྱང་ཆོས་ཞུ་སྙམ་པ་དང༌། མཐའ་མི་མང་གིས་སྐོར་འདུག་ན་སངས་རྒྱས་ཡིན་སྙམ་རྒྱུག་པའི་བླུན་པོ་ནི་ངེད་རང་མིན། རང་གི་དགོན་ཆུང་ལ་མང་ཇ་འགྱེད་བཅས་ཡོད་དམ་སྙམ་པ་དང༌།
གཞན་དགོན་ཆུང་ངམ་གྲྭ་རིགས་རེ་རེ་ཙམ་འབྱོར་རེ་བའི་ཆེད་དུ་ཆོས་འབྲེལ་ཞུ་བའི་ལྟོགས་ལ་མེ་འབར་གྱི་བླ་མ་སློབ་དཔོན་ནི་མིན། ལེགས་ལེགས་ཀྱི་ཁྲལ་འཇལ་ནི་བྱེད་དོན་མི་འདུག
།ལར་རྗེ་བཙུན་རྡོ་རིང་པ་ཆེན་པོ་དང་མཇལ་ནས་གསུང་ངག་རིན་པོ་ཆེ་འདི་ཐོབ་མན་ཆད། གཞན་བླ་མ་དང་གདམས་ངག་གང་ལའང་བྱང་ཆུབ་སྒྲུབ་པའི་ཆེད་དུ་མི་སྨོན་ཞིང༌། འགྲམ་ཆུ་མི་ལྡང་བའི་ངེས་ཤེས་གཏིང་ཚུགས་ཤིག་ཡོད་པས་ལམ་གཞུང་བསྲངས་ཕྱིན།
འོན་ཀྱང་རྗེ་ཐམས་ཅད་མཁྱེན་པ་ཀརྨ་འཕྲིན་ལས་པའི་ཞབས་འབྲིང་དུ་ཀརྨ་པའི་ཟབ་ཆོས་མང་པོ་ཐོབ་པས། ཀརྨ་པ་སྔོན་མ་རྣམས་ཀྱི་སྐུ་སྐྱེ་ཡིན་

ཐག་ཆོད་ན་མི་བཏུབ་སྙམ། མ་དད་མ་གུས་པ་ཡེ་མ་བྱུང་བ་བྱས། དེ་ཡང་སྤྱིར་ཐེག་ཆེན་གྱི་གང་ཟག་གིས་སེམས་ཅན་ཐམས་ཅད་དྲིན་ཅན་གྱི་ཕ་མར་ཤེས་ནས་དག་སྣང་སྦྱོང་བ་དང༌། བྱེ་བྲག་ཏུ་གསང་སྔགས་བླ་མེད་ཀྱི་སྒོར་ཞུགས་པ་རྣམས་ཀྱིས་ཅིར་སྣང་ཐམས་ཅད་ལྷ་དང་ཡེ་ཤེས་ཀྱི་རྣམ་རོལ་དུ་ཤེས་པར་བྱས་ནས་དེ་དག་ལ་དད་པ་དག་སྣང་ཚད་དུ་བསྐྱལ་ནས་སོ་སོའི་རང་ཞལ་རྗེན་པར་མཐོང་བའི་མོད་ལ་ལྷུག་པར་སྐྱོང་བ་འདི་གནད་དུ་ཡོད་པས་དེ་གའི་ངང་དུ་མཉམ་པར་བཞག་པ་ལགས་སོ།
།རྗེ་ཡོངས་གྲགས་ཀྱི་སངས་རྒྱས་ཀརྨ་པ། །བོད་སྐྱེ་བོ་ཀུན་འདུས་པའི་གནས་གཅིག་པུ། །ཁྱེད་བསླུ་མེད་ཀྱི་སྐྱེས་བུ་ལོས་ཀྱང་ཡིན། །ཁོང་དད་ཅན་ཀུན་འཁོར་བའི་མཚོ་ལས་སྒྲོལ།
།སེམས་ལོག་རྟོག་གི་སྤྲིན་གྱིས་མ་བསྒྲིབས་ཀྱང༌། །ཁྱེད་མཛད་སྤྱོད་ཀྱི་རྣམ་ཐར་འོད་དཀར་གྱིས། །ང་སྙིང་དབུས་ཀྱི་པདྨ་བཞད་མ་ནུས། །དུས་ད་རེས་རྒྱ་ལམ་སྲོང་བ་ཞུ།
།ཁོང་ཕལ་ཆེར་གྱིས་མཇལ་བ་སྟོང་འུར་ཡིན། །ཁོང་ལ་ལ་དག་མཇལ་བ་དེ་ཆེ་འདོད་ཡིན། །ཁོང་འགའ་ཞིག་མཇལ་བ་ལྟོགས་འདོད་ཡིན། །ཁོང་དེ་འདྲ་ཚོ་སྙིང་ནས་དད་པ་མིན། །ང་སྐད་སྟོང་ལ་རྒྱུག་པའི་ཁྱི་རྒན་མིན།
།ང་ལྟོ་ཕྱིར་དུ་རྒྱུག་པའི་སྤྲང་རྒན་མིན། །ང་ཟོལ་ཟོག་གིས་འཁོར་བའི་བླུན་རྒན་མིན། །ང་དགོན་ཆུང་གིས་ཕོངས་པའི་བླ་རྒན་མིན། །གནས་དཔལ་ལྡན་ས་སྐྱའི་དབེན་གནས་མཆོག །དཔལ་ཁའུའི་བྲག་གི་ཕོ་བྲང་ན།
།རྗེ་རྣལ་འབྱོར་དབང་ཕྱུག་རྡོ་རིང་པའི། །ཐུགས་གཅིག་ཏུ་འདྲེས་པའི་གཅེས་ཕྲུག་ཡིན། །མ་བདག་མེད་མཁའ་འགྲོའི་ཐུགས་ཀྱི་བཅུད། །རྗེ་རྣལ་འབྱོར་དབང་ཕྱུག་ཞལ་གྱི་རྒྱུན།
།

དཔལ་ས་སྐྱའི་བླ་ཆེན་གདམས་པ་དེས། །རྒྱུད་ཡོངས་སུ་ཚིམ་པས་གཞན་མི་སྨོད། །དུས་ད་ལྟའི་ས་བརྫུས་ཀྱི་བནྡེ་ཚོ། །ཆོས་འདི་འདྲའི་སྐལ་བཟང་མ་ཐོས་པས། །སེམས་ཆོས་བརྒྱད་ལྟོགས་འདོད་ཀྱི་རྒྱུག་འབྲལ་གྱིས།
།ཡུལ་གར་འགྲོ་དང་འདིར་འགྲོ་མེད་སྙིང་རེ་རྗེ། །རྗེ་དྲིན་ཅན་གྱི་བླ་མ་རྡོ་རིང་པ། །ཁྱེད་བསམས་བཞིན་དུ་བཀའ་དྲིན་འཁོར་ཐབས་མེད། །སྤྲང་རང་མགོ་ཐོན་པ་བླ་མའི་དྲིན། །དེ་དྲན་པའི་མོད་ལ་མཆི་མ་བཀུ།
།ང་ཕྱོགས་མེད་ཀྱི་དད་པ་མཁའ་ལྟར་ཡངས། །སྒོས་ཀརྨ་པ་ལ་སྙིང་ནས་དད༌། །ཁྱེད་ཆོས་བརྒྱད་ལྟོགས་འདོད་དོན་གཉེར་ཚོའི། །གནས་ཚུལ་ནས་སྨྲས་པ་བཟོད་པར་གསོལ། །ཞེས་པ་སྡེ་སྲིད་རིན་སྤུངས་པ་དང་མཆོད་ཡོན་གྱི་དབང་གིས་སྐྱེད་ཚལ་བ་རྣམས་མི་ཆོས་ཀྱི་མཐུན་འཇུག་འོས་འཚམས་ལས་དང་དོད་ལུགས་གང་ས་ནས་དགོས་དོན་་མེད་པའི་ཕེར་རྒྱ་ལ་ཐུགས་ཁྲེལ་བ་མེད་པར་སྣང༌།
རྗེ་འདི་ཉིད་དཔོན་སློབ་ལྔ་ཙམ་དབུ་ཞྭ་དམར་པོ་དང་ཉིད་ཀྱིས་སྐུ་གཟན་སེར་པོ་བཞེས་ཏེ་སྐྱེད་ཚལ་སེང་གཡབས་ནས་གཟིགས་རྟོག་མཛད་པ་རྗེ་བཙུན་བོད་མཁར་བ་དགུང་ལོ་ཉི་ཤུ་རྩ་ལྔ་ཙམ་འགྲོ་བའི་ཚོགས་སུ་བཞུགས་པ་དེས་གཟིགས་མ་ཐག་ཐུགས་དད་ཤིན་ཏུ་ཆེ་བར་འཁྲུངས་ཏེ་དེ་ཉིན་བྲང་ཁང་དུ་གདན་དྲངས་རྙེད་བཀུར་ཆེར་བསྟབ།
ཆོས་འབྲེལ་གྱི་ཐོག་མར་ཞལ་གདོང་བརྙན་ཅན་གྱི་རྗེས་གནང་གསན་ཞལ་སློབ་ཀྱི་ཁྲོད་ནས་མངོན་སྤྱོད་ཀྱི་ལས་སྦྱོར་ཡོངས་སུ་རྫོགས་པ་ལ་བརྟེན་ཏེ་ཁྲ་མ་ནས་རྩ་བརླག་ཏུ་བཏང་བ་སོགས་དྲག་ལས་ལ་བཀའ་བབས་ཤིན་ཏུ་ཆེ་བ་ཡོང་བའི་

རྟེན་འབྲེལ་འགྲིག་གམ་སྙམ། རྗེ་མི་བསྐྱོད་རྡོ་རྗེས་རེས་གསང་སྔགས་རྙིང་མ་ཆོས་ལོག་དང་སྐབས་འགར་གཏེར་ཁ་འོག་མའི་ཚེས་བཅུ་འཛུགས་པ། འབྲི་གུང་ཟུར་བ་རིན་པོ་ཆེ་དང་མཇལ་དུས་བསྙེན་ཕུར་སོགས་སྔགས་ཆས་རྣམས་དབུ་ཐོག་ཏུ་བཞག་ནས་ང་ཡང་འདི་འདྲ་བ་ཞིག་འདོད་ཅེས་གུས་པར་མཛད།
སྣེའུ་སྡོང་གོང་མ་ཆེན་པོར་ཕུལ་བའི་ཆབ་ཤོག་ཏུ། དེང་སང་དབུ་རུ་བྱང་ཕྱོགས་བརྒྱུད་འདི་ན། །གཏེར་སྟོན་ལྕང་ལོ་ཅན་ཞེས་བདུད་སྤྲུལ་དེ།
།ཞེས་དང༌། བླ་མ་གཏེར་གྲོ་བར་ཟློ་བཞེས་ཐུགས་རྣལ་དུ་མི་གནས་པའི་གསུང་རིགས་དང་མཛད་པ་སྣ་ཚོགས་ལ་དང་བ་མི་སྐྱེ་བ་ནི་ཐུགས་བདེན་པར་མ་ཟད། སྒར་ཆེན་འཛམ་གླིང་རྒྱན་ཟེར་བའི་སྟོང་འུར་ལ་སྐུའི་བ་སྤུའི་ཆ་ཤས་ཙམ་ཡང་མི་ལྡང་བ་རྗེ་བཙུན་ཁའུ་པའི་སྤྱན་སྔར་ཕེབས་པ་ནས་བཟུང་བླ་མ་དང་ཆོས་གཞན་ལ་བརྟེན་ནས་བྱང་ཆུབ་མི་སྒྲུབ་པའི་དབང་རྣོན་ཆོས་རྗེས་འབྲང་བའི་ཐུགས་མོས་ལ་ལྷག་པར་ངེས་རྙེད་ཀྱིས་ལག་པད་སྙིང་གར་ཟུམ་མོ།
།རིམ་གྱིས་ལྷ་མཐོང་བའི་རྫོང་ལྷུན་གྲུབ་རབ་བརྟན་དུ་ཕེབས། ཞལ་ངོ་རྣམས་ལ་ཚེ་རྟ་སྦྲགས་མའི་དབང་སོགས་བཀའ་དྲིན་དུ་སྩལ། སྨྱུག་ལ་རྫོང་དུ་རྗེ་ཀརྨ་འཕྲིན་ལས་ཕྱོགས་ལས་རྣམ་རྒྱལ་དུ་གྲགས་པ་མཇལ་དུ་ཕེབས།
དེར་བདུད་མགོན་ཞིང་སྐྱོང་སེང་གདོན་ཅན་དང་དམ་ཅན་མགར་ནག་སོགས་ཀྱི་ཆོས་བཀའ་ཅི་རིགས་གསན། སྤྱིར་རིས་མེད་པའི་བསྟན་རྒྱུན་ལ་དགོངས་པའི་འཆད་ཉན་དང་ཁྱད་པར་རྗེ་འཕྲིན་ལས་པ་ཉིད་ཀུན་མཁྱེན་བཀྲས་རྣམ་པའི་དབོན་པོར་སོང་བའི་ཐུགས་ཞེན་གྱིས་ནཱ་ལེནྡྲར་ཕན་ཐོགས་མཛད་དགོས་པའི་བསླབ་བྱ།
གོང་དཀར་ཆོས་སྡེར་ཕེབས་རྩིས་ཀྱིས་རྒྱུ་མཚན་

གསལ་བར་ཐུགས་ཤིན་ཏུ་མཉེས་པའི་སྒོ་ནས་ཕྱག་ཐུགས་ཀར་ཐལ་མོ་སྦྱར་ཏེ་རྗེས་སུ་ཡི་རང་དང་བསྔགས་པ་རྒྱ་ཆེན་པོ་མཛད། བླ་མ་དམ་པ་འདི་ཉིད་ཀྱང་ཐུགས་དད་ཤུགས་དྲག་པོའི་རྐྱེན་གྱིས་སྤྱན་ཆབ་འཁྲུག་པ་སོགས་ཕན་ཚུན་འབྲལ་མི་ཕོད་པ་ལྟ་བུའི་ཐུགས་ཡིད་གཅིག་འདྲེས་སུ་གྱུར།
དེ་ནས་མི་འགྱངས་པར་དཔལ་འདམ་བུ་བྱིན་གྱི་ཆོས་གྲྭ་དང་སྣ་ནམ་རྡོ་རྗེ་བདུད་འཇོམས་ཀྱི་རྣམ་སྤྲུལ་ཐུ་བཙུན་ཀུན་དགའ་རྣམ་རྒྱལ་གྱི་གདན་ས་གོང་དཀར་རྡོ་རྗེ་གདན་དུ་ཕེབས་ཏེ།
སྨིན་གྲོལ་ལུང་མན་ངག་སོགས་ཟབ་རྒྱས་ཆོས་ཀྱི་སྒོ་འཕར་ཕྱེ་ནས་གདུལ་བྱ་རྣམས་བཟང་པོའི་སྐལ་བ་ཅན་དུ་བཀྲི་བར་མཛད། ཐུབ་བསྟན་དགེ་ཚོགས་འཕེལ་ནས་ཐོས་བསམ་འབྲས།
།ཡུལ་ལྗོངས་སྐྱེད་ཚལ་བར་གྱི་ཟློས་གར་གཏམ། །བཅད་ལྷུག་སྤེལ་ལེགས་ཉམས་འགྱུར་དབྱངས་ཅན་མ། །མགྲིན་པར་བྱོན་ནས་གསུངས་ཀྱང་དེ་ལས་ཅི། །ས་སྐྱའི་རིང་ལུགས་མཐོར་བརྩེགས་ཁ་བའི་རིར།
།ཀར་མཚན་ན་བུན་འཁྲིགས་པའི་བཤེས་གཉེན་དང༌། །ཐུགས་ཡིད་འདྲེས་པའི་མཛའ་བཅིངས་ཞགས་པ་དེ། །འབྲོམ་སྟོན་ནག་ཚོའི་རྣམ་ཐར་གཉིས་པ་བཞིན། །འཕགས་བོད་གཞུང་བརྒྱ་སྨྲ་བའི་ཆོས་གྲགས་དང༌།
།ངེས་གསང་ཐེག་པ་མཆོག་གི་སྡེ་ཆེན་པོར། །སྐལ་བཟང་སྐྱེ་རྒུའི་བུང་བ་ཚིམ་བྱེད་པའི། །བཤེས་གཉེན་པད་དཀར་འདབ་སྟོང་དེང་འདིར་འཛུམ། །གསོལ་འདེབས་ལས། བདེ་བ་མཆོག་གི་ཕོ་བྲང་སྲིན་པོ་རིར།
།སླར་ཡང་རྡོ་རྗེ་བཙུན་མོའི་རྣམ་སྤྲུལ་གཟིགས། །མཁའ་སྤྱོད་དགའ་མའི་མཛེས་སྐུ་སྙན་གྲགས་ཅན། །རྩོལ་མེད་ཐུགས་རྗེས་མཇལ་ལ་གསོལ་བ་འདེབས། །ཆུ་

འཛིན་དཀར་པོའི་གུར་ཁང་ལ་གནས་པའི། །འཆི་མེད་གཞོན་ནུའི་དྲིས་ལན་དབྱངས་ཀྱི་སྐད། །རབ་དཀར་ལྷ་ཡི་བདུད་རྩི་གསར་བའི་རྒྱུན། །ལྗགས་ཀྱི་པདྨར་སིམ་ལ་གསོལ་བ་འདེབས། གྲུབ་མཆོག་དབང་པོ་བསོད་ནམས་བསྟན་འཛིན་གྱིས།
།དུད་སོལ་ལྷ་མོ་བཀའ་ཡི་བྲན་དུ་གཏད། །དཔལ་ལྡན་བླ་མའི་སྐུ་དགྲ་དངོས་སུ་བསྒྲལ། །མངོན་སྤྱོད་འཕྲིན་ལས་སྒྲུབ་ལ་གསོལ་བ་འདེབས། །ཞེས་རྗེ་བཙུན་མཐུ་སྟོབས་ཀྱི་དབང་ཕྱུག་གཉིས་སྤངས་ཞབས་སོགས་དམ་པ་བཅུ་ཕྲག་ཙམ་བསྟེན་ནས་མེ་འབར་མས་ཐོག་དྲངས་མགོན་པོ་ལྕམ་དྲལ་གྱི་ཆོས་སྐོར་རྣམས་གསན་པའི་དུས།
བྱེ་བྲག་འདོད་ཁམས་མའི་སྐོར་ལ་ཚོགས་བདག་ལྟར་སྒྲུབ་པ། བཀའ་སྡོད་ལྟར་སྒྲུབ་པ།
ཕྱི་པ་ལྟར་སྒྲུབ་པ། ནང་པ་ལྟར་སྒྲུབ་པ་རྫོགས་པར་གསན་ཀྱང་ས་ལུགས་ལ་རྗེས་གནང་ཟུར་བཀའ་དང་དམ་པའི་ཡི་གེར་ཡུམ་འཁོར་དང་བཅས་པ་སྒྲུབ་པ་ལ་ངོས་འཛིན་མི་གསལ་བ་སོགས་ནས་དེ་དག་ལ་ཞིབ་མོར་སྤྱོད་བཞེད་པས་བོད་དུ་གྲགས་པའི་ལྷ་མོའི་རིགས་ཀྱི་ཆོས་སྐོར་ཕལ་ཆེར་གསན་ཅིང་ཞིབ་མོར་མཛད་པ་ན།
དམག་ཟོར་མ་དང་ལྕགས་ཕུར་མ་སོགས་ཁོལ་མོའི་རིགས་དང༌། རྗེ་མོའི་རིགས་དུད་སོལ་མ་འདི་ལའང་སྒྲུབ་ལུགས་མི་འདྲ་བ་མང་བའི་ས་རྔོག་གི་སྒྲུབ་ཡིག་མིང་མི་འདྲ་བ་ལས་དོན་གཅིག་པ་དང༌།
རྔོག་ལུགས་ལ་རྗེས་གནང་སྒྲུབ་སྐོར་ཤིན་ཏུ་རྒྱས་པ་སོགས་གདམས་པ་ཟབ་གནད་ཆེ་བར་དགོངས་ཏེ་རྩད་གཅོད་གནང་ཀྱང་ས་སྐྱ་པ་དང་དྭགས་བརྒྱུད་པའི་ཕྱོགས་སུ་རྗེས་གནང་གཞན་མའི་རྒྱས་བཀབ་འདྲ་དང་མན་ངག་ཀྱང་ཚང་བར་མ་བྱུང་བར་ཐུགས་ཀ་མ་ཁེངས་ཏེ།
ཐུགས་འདུན་ངུར་རེ་བ་ཡོད་པ་

འདི་རེས་གོང་དཀར་ནས་གཞུང་རྔོག་ཚང་འོག་མ་ཐར་པ་གླིང་དུ་ཕེབས་པར་གནས་དེ་གར་ཕྱི་སྒྲུབ་ཀྱི་རྗེས་གནང་དང་སྒྲུབ་སྐོར་ཡོངས་སུ་རྫོགས་པ་གནང་བའི་རྗེས་གནང་གི་དུས་ལྟས་ཁྱད་པར་ཅན་ཞིག་ཀྱང་གཟིགས་པས་བླ་མ་དང་ལྷ་ལ་མི་ལྡོག་པའི་ཐུགས་དད་ཆེན་པོ་འཁྲུངས།
ཕྱོགས་དེར་བླ་མའི་སྐུ་དགྲ་གདུག་པ་ཅན་ཞིག་འདུག་པར་འདི་ལྟ་བུའི་ཆོས་སྐྱོང་ཡོད་བཞིན་དུ་བསྟན་དགྲ་ཡལ་བར་འདོར་མི་རུང་ཚུལ་ཞུ་བ་མཛད་པའི་ལན་དུ།
ཁོང་ཚོའང་ལྷ་འདི་མཆོད་པ་དང་མགོན་ཁང་གི་སྐུ་རྒྱབ་བསྟན་པ་སོགས་ཀྱིས་ཡིན་ནམ་སྔར་ཕན་རྟགས་མཚན་གང་ཡང་མ་བྱུང༌། ལན་ཆགས་འདེད་པ་ལྟ་བུར་མཆིས་པས་ད་དུང་ཅི་འདྲ་ཡོང་ཞེས་ཐུགས་ཆད་དེ་བ་མཛད་པར།
དེས་ན་ཁོ་བོ་ལ་ཆོས་ཀྱི་བཀའ་དྲིན་སྩལ་བའི་ཡོན་དུ་དམ་ཉམས་འདི་སྒྲོལ་བ་ལགས་ཞེས་གསོལ་བར་ཤིན་ཏུ་དགྱེས་པའི་ལེགས་སོ་གནང་བ་ན། ཁྱབ་བདག་བླ་མ་འདི་ཉིད་ཀྱིས་ལྷ་མོའི་ལྗགས་བསྙེན་འབུམ་ལྔ་བཅུ་ཙམ་སྔར་གནང་ཟིན་པའི་མགོན་པོའི་ཡུམ་འདོད་ཁམས་མ་དང་དུད་སོལ་མ་གཉིས་ཐུགས་རྒྱུད་གཅིག་པར་བཞེད་གཤིས་ལྷ་ཉེ་བར་ཟུར་དུ་བསྙེན་པ་གནང་མ་དགོས་པ་ནས།
གནས་དེ་གའི་མགོན་ཁང་རྔོག་སྟོན་གོང་མས་བཞེངས་པའི་སྐུ་བྱིན་ཅན་གཟི་བྱིན་བསྐྱེད་པ་དང་དགྲ་བོ་ཞལ་དུ་འདེབས་པའི་བཅས་ལེགས་པར་བསྒྲིགས་ནས་བསྟན་སྲུང་གི་ཞལ་དུ་དམར་སྟོབ་མཛད་ཚུལ།
།དུད་སོལ་མའི་ཆོས་སྐོར་གྱི་དཀར་ཆག་ལས།
ས་རྔོག་བླ་མ་བརྒྱུད་པའི་མཚན་ནས་བརྗོད་དེ་བཀའ་བསྒོ་དྲག་པོ་ལན་གསུམ་བྱས་པས་རང་ཉིད་ཀྱང་སྐྱི་བུན་པ་དང་ལྷ་མོའི་སྐུ་འདྲ་དེའང་ཞལ་ཁྲོ་ཞིང་ཞལ་རས་ནག་ངམ་བྱས་

པ་འདྲ་པ་ཞིག་བྱུང་གསུངས། དེ་ནས་དྲང་སྲོང་སྲིན་པོ་རིར་ཕེབས་པ་གོང་གི་དཀར་ཆག་འཕྲོས་ལས། དེ་ནུབ་ནས་ལྷ་མོ་འདི་ལ་གཏོར་མ་ཟུར་པ་རེ་བཅོས་ཆེད་དུ་འཕྲིན་ལས་དྲག་ཏུ་བཅོལ་བས་ཞག་བདུན་སོང་བའི་ནུབ་དྲང་སྲོང་སྲིན་པོ་རིར་གནས་ཚང་ཞིག་གི་ཁང་སྟེང་དུ་ལྕོག་བུ་ཕུབ་ནས་བསྡད།
སྲོད་དུས་གཏོར་བསྔོས་ཀྱི་མཐར་མཆོད་གཡོག་གིས་ཁང་པའི་བད་སྟེང་དུ་ཐུན་གཏོར་ཕུལ་བའི་གཏོར་མའི་གསེབ་ནས་མེ་སྟག་མཐེབ་རྡོག་ཙམ་ཞིག་ཆད་སོང་བ་ཁོ་བོ་རང་གིས་མཐོང༌།
དེ་ཇེ་ཆེར་སོང་ནས་རྫ་མ་ཙམ་དང་མཐར་ཁང་པ་ཙམ་དུ་སོང་བ་མཆོད་གཡོག་གིས་མཐོང་བ་ལ་གཞུང་གི་ཐད་དུ་བབས་སོང་ཟེར། དེ་ནས་རིང་པོར་མ་ལོན་པར་མི་ཚང་དེ་པལ་ཤི་ཆད་ཐོན་བུད་སོགས་མི་འདོད་པ་དུ་མ་བྱུང་ནས་རྗེས་སྟོངས་པ་ཞིག་བྱུང༌།
བརྒྱུད་པ་འདི་ལས་འོངས་པའི་ལྷ་མོ་འདི་ལ་དྲག་ཤུལ་ནུས་མཐུ་འདི་ལྟ་བུ་ཡོད་པས་རྗེས་འབྲང་རྣམས་ཡིད་ཆེས་པར་གྱིས་ལ་ནན་ཏན་དུ་སྒྲུབ་པར་གྱིས་ཤིག
།ཅེས་བཀའ་སྩལ་པ་ལྟར་རྟགས་མཚན་མངོན་དུ་གྱུར། དེ་གར་བཞུགས་མུར་སྔར་བྱུང་བའི། ཁྲག་འཛག་སྲིན་པོའི་རི་ལ་ཕྲད། །ཅེས་པའི་ལུང་བསྟན་ཐོག་ཏུ་བབས་ཏེ་ཁྲོ་ཕུར་མཇལ་བའི་བུད་མེད་འཇིགས་སུ་རུང་བ་དེ་ཇི་ལྟ་བ་ཞིག་ཞལ་གཟིགས།
དེ་ནས་སྔར་གྱི་ལུང་བསྟན་ཐུགས་ངོ་འཕྲོད་དེ་མོས་གུས་ཆེན་པོས་རྩེ་གཅིག་ཏུ་གསོལ་བ་བཏབ་པས་རྗེ་བཙུན་རྡོ་རྗེ་རྣལ་འབྱོར་མའི་རྣམ་པར་གྱུར་ཏེ་དངོས་སུ་ཞལ་བསྟན།
གསུང་གི་གནང་བ་སྩལ་བ་སོགས་རྗེ་བཙུན་རྡོ་རྗེ་བཙུན་མོས་མངོན་སུམ་དུ་རྗེས་སུ་བཟུང༌། རིམ་གྱིས་སྟོད་ལུང་བརྒྱུད་ར་ཚག་ཏུ་རྗེ་བཙུན་ནཱ་རོ་ཏ་པའི་ཐུགས་དམ་རྟེན་མཐོང་བས་དོན་ལྡན་མཇལ་ཚེ་གཟིགས་སྣང་ཁྱད་པར་ཅན་བྱུང་བར་

གོར་མ་ཆག་ཅིང་དེ་ནས་འཕན་ཡུལ་བྱ་བཟང་གི་རི་ཁྲོད་དུ་ཕེབས། ཐུགས་དམ་ཟབ་མོའི་ཏིང་ངེ་འཛིན་ཁོར་ཡུག་ཏུ་གནང་བའི་སྐབས་ཤིག་ནམ་མཁའ་བཻ་ཌཱུརྻ་མཐིང་གའི་མདོག་ལྟར་དངས་པའི་དབུས་ན་སྤྲིན་དཀར་ལང་ལོང་དུ་འཁྲིགས་པའི་ཁྲོད་ནས་ལྷའི་བུ་མཛེས་ཤིང་ཡིད་དུ་འོང་བ་གཉིས་བྱུང་ནས་དྲི་བ་དང༌།
དེ་ལ་ལན་མཛད་པའི་སྐོར་གསུང་མགུལ་ལས་བྱུང་བ་འདི་ལྟ་སྟེ། ཨེ་མ་ཧོ། ཁ་བས་བསྐོར་བའི་སྨན་ལྗོངས་ཀྱི།
།ཡུལ་དབུས་ས་ཡི་ཐིག་ལེའི་ངོས། །དབེན་པའི་རི་སུལ་ཡང་སྟེང་ན། །བླ་མ་སྒོམ་པའི་ཀུ་སུ་ལུ། །ཁྱོད་ཀྱི་ཐོག་མའི་སྐྱེ་ཡུལ་གང༌། །དམ་པའི་ཡོངས་འཛིན་སུ་ཡིས་བཟུང༌། །ད་ལྟ་ཉམས་ལེན་གདམས་ངག་གང༌།
།ཕྱི་མའི་བསྟད་སོ་ཇི་ལྟར་ཡོད། །ཅེས་གླེང་བ་ལ་ཁོ་བོའི་སེམས་ལ་འདི་ལྟ་བུའི་ངོ་མཚར་བ་བར་ཆད་དམ་དངོས་གྲུབ་གང་ཡིན་ཀྱང་རུང་ལན་དྲང་པོར་བཏབ་སྙམ་ནས་འདི་ལྟར་སྨྲས་སོ། །སྟོན་དུས་བདུད་རྩིའི་འབྱུང་གནས་ལྟར།
།དཀར་ཞིང་ཡིད་འཕྲོག་ཆུ་འཛིན་གསེབ། །གནས་པའི་འཆི་མེད་གཞོན་ནུ་གཉིས། །རྣ་བའི་བདུད་རྩི་སྒྲ་དབྱངས་སྙན། །ཤཱཀྱའི་བསྟན་ལ་རབ་བྱུང་ཞིང༌། །དམ་པའི་དེད་དཔོན་གྱིས་བཟུང་ཡང༌།
།སྙོམ་ལས་དབང་གིས་བཅིངས་པ་ཡི། །སེར་གཟུགས་བདག་གི་སྐྱེས་པའི་ཡུལ། །གངས་རིའི་ཁྲོད་ཀྱི་གཙང་སྟོད་ཆ། །ཆུ་བོ་པཀྵུའི་ལྷོ་ཡི་ངོས། །གྲུམ་སྟོད་ས་སྐྱའི་བྱ་འདབས་ལྗོངས། །འབྲོག་མི་ལོ་ཙཱའི་གནས་ཀྱི་མདའ།
།འཕྲང་གསུམ་ནང་ནས་སྲིན་འཕྲང་གདོང༌། །རྨུ་རྗེ་བཙད་པོས་བཟུང་བའི་ས། །དེར་ནི་སྔོན་གྱི་ལས་དབང་གིས། །དལ་འབྱོར་རིན་ཅེན་རྙེད་

པ་ཡིན། །ཐུབ་བསྟན་རིན་ཆེན་སྒོར་ཞུགས་ནས། །དམ་ཆོས་བདུད་རྩི་ནོས་པ་ཡི། །སྤྱིར་ནི་ཡོངས་འཛིན་བཅུ་ཕྲག་བཞི། །ཟུང་གཉིས་དག་གིས་ལྷག་པར་བཞུགས། །ཁྱད་པར་ཚེ་རབས་དཔག་མེད་ནས། །རྗེས་སུ་བཟུང་བའི་འདྲེན་པ་མཆོག
།ཚེ་འདིར་རང་སེམས་ལྷན་སྐྱེས་འདི། །སྐྱེ་མེད་ཆོས་སྐུར་ངོ་སྤྲོད་ཅིང༌། །ཟབ་མོ་དབང་བཞིའི་ཆུ་བོའི་རྒྱུན། །བུམ་པ་གང་བྱོར་གནང་བ་ཡི། །བཀའ་དྲིན་མཉམ་མེད་རྡོ་རིང་པ། །འགྲན་ཟླ་ཀུན་དང་བྲལ་བ་ཡིན།
།ཉམས་ལེན་གདམས་པའི་གཙོ་བོ་ནི། །རྒྱལ་ཡུམ་བདག་མེད་མཁའ་འགྲོ་ལ། །པཎ་གྲུབ་དབང་པོ་བི་རླུ་པས། །ནོས་པ་ནས་བཟུང་ད་ལྟའི་བར། །རྩ་བའི་བླ་མ་ཡན་ཆོད་དུ། །དབང་བཞིའི་ཆུ་བོ་མ་ནུབ་པའི།
།བླ་མའི་གསུང་ངག་བདུད་རྩིའི་རྒྱུན། །ཚད་མ་བཞི་ལྡན་དབང་བཞིའི་ལམ། །རྡོ་རྗེ་ཐེག་པའི་སྙིང་པོ་ཡིན། །ཡང་སྙིང་ཟབ་མོ་བླ་མའི་ལམ། །རང་སེམས་བླ་མ་ཕྱག་རྒྱ་ཆེ། །ཡེངས་པ་མེད་པར་སྒོམ་པ་ཡིན།
།ཕྱི་མའི་གང་འགྲོ་ད་ལྟ་མེད། །སྒྱུ་མའི་སྐྱས་ཆེན་འདེགས་པའི་ཚེ། །ཁོ་བོའི་བླ་མ་སླུ་མེད་དེ། །མདུན་གྱི་ནམ་མཁར་འབྱོན་སྙམ་ཡོད། །བདེ་ཆེན་ཐུགས་ཀྱི་དཀྱིལ་འཁོར་དང༌།
།རང་སེམས་སྟོང་པ་སྤྲོས་བྲལ་གཉིས། །དབྱེར་མེད་བསྲེས་ནས་ལྷུག་པར་འཇོག །གང་ལྟར་སོང་ཡང་འགྱོད་པ་མེད། །ཅེས་གསུངས་པའི་ལྷའི་བུ་གཉིས་ཀྱང་རྗེ་བཙུན་རྡོ་རིང་པ་ཆེན་པོའི་རྣམ་སྤྲུལ་དུ་ངེས།
ཡང་སྐབས་ཤིན་ཏུ་ལྷའི་བུ་གཟུགས་དང་ལང་ཚོ་ཁ་དོག་ཕུན་སུམ་ཚོགས་པ་ཞིག་གིས་རིན་པོ་ཆེའི་བུམ་པ་བདུད་རྩིས་གང་བ་ཕྱག་ཏུ་ཕུལ་བ་ལྗགས་ཐོག་ཏུ་གསོལ་བས་རོ་བརྒྱ་ཕྲག་བྲོ་བ་བྱུང་ཞིང༌། ཀླུའི་རྒྱལ་པོས་ཡིད་བཞིན་གྱི་ནོར་བུ་ཕུལ་བའི་

གཏམ་ཟུར་ཙམ་ལས་ཞིབ་པ་ཡིག་རྒྱུན་དང་གསུང་བགྲོས་ཚོར་མི་གསལ། ཟླ་བ་བརྒྱད་དགུ་ཙམ་ནས་སླར་ཡང་རྔོག་ཐར་པ་གླིང་དུ་ཕེབས་སྐུ་དགྲ་དེ་ལའང་རྟགས་མཚན་ཡོད་པའི་འགོ་ཚུགས་པ་སོགས་ནས་རྔོག་སྟོན་ཆེན་པོ་ཐུགས་ལྷག་པར་དགྱེས་ནས་རྔོག་དཀྱིལ་བདུན་ལ་སོགས་པའི་རྔོག་ལུགས་ཀྱི་ཆོས་སྐོར་རྣམས་གནང་བའི་རྗེས་སུ།
བརྒྱུད་པ་འདི་པ་རང་གི་སྲོལ་ལ་ལྷ་མོ་གསང་སྒྲུབ་རྗེས་གནང་འདི་རྔོག་པའི་བསྟན་པ་ཟིན་ངེས་ཤིག་ལ་བྱེད་པའི་ལུགས་ཡིན་གསུངས་ནས་གསང་སྒྲུབ་ཀྱི་རྗེས་གནང་ཆོ་ག་ཤིག་ཏུ་རྒྱས་པའི་སྒོ་ནས་བཀའ་དྲིན་ཆེན་པོས་གནང༌།
དེ་དུས་ཀྱང་ལྷ་མོ་དངོས་སུ་གཏད་པ་ཙམ་གྱི་ངེས་ཤེས་དང་ཡིད་ཆེས་པ་བྱུང༌།
གོང་གི་མངོན་སྤྱོད་ཀྱི་ལྟས་བྱུང་བའི་རྗེས་ནུབ་མང་པོའི་བར་དུ་སྡིག་པ་དག་པའི་རྨིས་ལྟས་ཆེས་ཆེ་བ་ཇི་སྙེད་ཅིག་བྱུང་བས་ལམ་ཐམས་ཅད་ཀྱི་ནང་ནས་ལམ་ཟབ་མོ་བླ་མའི་རྣལ་འབྱོར་འདི་ག་ཟབ་པ་ལ་ངེས་ཤེས་ཁྱད་པར་མེ་འབར་བ་ལ་ཤིང་བསྣན་པ་ལྟ་བུར་གྱུར་ཏོ།
།ཞེས་གསུངས་པ་སྤང་རྟོགས་མཐོན་པོར་སླེབས་པའི་རིགས་ཚོར་བླ་མར་སྲི་ཞུ་དང་བྱིན་རླབས་འཇུག་པ་གཉིས་ཀ་ཤུགས་ཀྱིས་འབྱུང་ནའང་ཕྱི་རབས་ཀྱི་རྗེས་འཇུག་རྣམས་ལ་རྡོ་རྗེ་སློབ་དཔོན་གྱི་ཞབས་ཏོག་ལ་འབད་ན་ཕན་ཡོན་ཆེན་པོ་འབྱུང་བ་རྟོགས་པའི་ཆེད་དུ་དགོངས་ཏེ་གསུངས་པར་སྣང་ངོ༌།
།སྔ་ཕྱི་མང་པོར་བླ་མ་ཡི་དམ་ཆོས་སྲུང་གི་ཞལ་གཟིགས་པས་ཐམས་ཅད་མཁྱེན་པ་མཁྱེན་བརྩེའི་ཞབས་ཀྱིས།
ཨྱོན་པདྨ་དུས་དགྲ་མ་ཧེའི་ཞལ། །རྡོ་རྗེ་བཙུན་མོ་ཡང་གསང་ཁྲོས་པ་སོགས། །ལྷ་མཆོག་དུ་མ་དངོས་སུ་ཞལ་གཟིགས་ནས། །ལུང་བསྟན་གནང་བ་ཐོབ་ལ་གསོལ་བ་འདེབས།
།ཞེས་

གསུངས་སོ། །གང་ཐུགས་དག་པའི་བཙུན་མོ་ལྟེ་འོག་ནང༌། །ཨ་ཤད་གཏུམ་མོ་ཡོངས་འབར་ཕྱི་རོལ་ཏུ། །ཆུ་དང་རླབས་བཞིན་སོ་སོར་གཟིགས་པའི་ཚེ། །ཉེར་བཞིའི་ཡུལ་ནས་འཚོལ་རྣམས་སྨིན་རྒྱུར་སྙེག །ཁྱབ་བདག་བླ་མའི་རྣམ་འཕྲུལ་ལེགས་བྲིས་བུ།
།ཡིད་འཕྲོག་རི་བོང་འཛིན་ལྟར་དཀར་བ་གཉིས། །ཆུ་འཁུར་དབུས་ན་ཉེར་གླེང་བྱང་ཆེན་བར། །ཐང་ལྷོད་མེད་པའི་ཐུགས་རྗེའི་བརྡ་ཐབས་ཙམ། །དྭགས་བརྒྱུད་མེ་ལྷའི་མངལ་དུ་མ་བཟོད་པ།
།མར་ལོའི་ཐུགས་བཅུད་ལྷ་ཆེན་དངས་མའི་ཁམས། །རྔོག་སྟོན་གངྒཱ་ལས་སྐྱུགས་མགོན་ཁྱོད་ཀྱི། །བློ་གྲོས་སྨིན་ཚལ་སྐྱེད་བསྲིངས་གདོང་དྲུག་ལྷ། །འདོད་ཁམས་དབང་མོ་བྲན་བཀོལ་མཐུ་སྟོབས་མདས།
།ལོག་འདྲེན་སྙིང་ག་ཕུག་པའི་ཁྲག་དྲོན་སྐོམ། །མ་རྒྱུད་དྲེགས་ཚོགས་ཀྱིས་བཏུངས་རྐན་སྒྲ་ཡིས། །གནམ་ལྕགས་འབར་བའི་ཐོག་ཀྱང་མིང་དུ་ཟད། །གསོལ་འདེབས་ལས། དྲི་མེད་མཁའ་དབྱིངས་འཇའ་གུར་བཞད་པའི་དབུས།
།ཨྱོན་མཁན་པོས་མཛེས་སྐུ་གསལ་བར་བསྟན། །འཁྲུལ་ཞིག་བླ་མའི་དབུ་གཙུག་མཁའ་ངོས་སུ། །དཔའ་བོ་རྟ་མགྲིན་གཟིགས་ལ་གསོལ་བ་འདེབས། །འདར་སྟོད་དགོན་པ་ཆོས་འཁོར་ཡང་རྩེ་ཡི།
ཁྲི་ལ་ཞབས་བཀོད་སློབ་བཤད་བསྟན་པ་སྤེལ། །རྣམ་པར་རྒྱལ་བའི་ཡང་རྩེར་ཆོས་སྐྱོང་སྐུ། །བཞེངས་ཤིང་དགེ་ལེགས་མཛད་ལ་གསོལ་བ་འདེབས། །ཞེས་དབུས་ཕྱོགས་སུ་ལོ་གཉིས་ལ་ཉེ་བར་བཞུགས་ནས་ལྕགས་བྱིའི་མཇུག་གཙང་ལ་ཆིབས་ཁ་བསྒྱུར།
སྟག་གྲུ་ཁའི་ཁད་ཉེར་ཕེབས་པ་ན་ནམ་མཁའ་ལ་སྤྱན་ཧུར་གྱིས་གཟིགས་ནས་ཆིབས་སྣ་འཁྲིད་མཁན་ལ་ཁྱོད་ཀྱིས་ཅི་མཐོང་གསུངས་པར་བལྟས་ཙ་ན་

འཇའ་ཚོན་བུན་བུན་འདུག་པ་མཐོང་ནས་འདི་ལྟར་འདུག་ཞུས་པས་ཅང་མི་གསུང་ནའང་རྗེས་སུ་ཐུགས་ནང་གཙང་བ་འདྲར་དེ་དུས་འཇའི་ཁྲོད་ན་ཨྱོན་ཆེན་པོ་པདྨ་འབྱུང་གནས་བཞུགས་འདུག་པ་གཟིགས་ཞེས་བཀའ་སྩལ། ཕེབས་ལམ་ཚོར་འཕྲིན་ལས་རྒྱ་ཆེར་སྐྱོང་མུ་ནས་ལྕགས་མོ་གླང་གི་ལོར་བོ་དོང་ཕུན་ཚོགས་རབ་བརྟན་དུ་རྗེ་བཙུན་རྡོ་རྗེ་འཛིན་པ་མཁན་ཆེན་སྒོ་རུམ་པ་མཇལ་བར་ཕེབས་སྐབས་ཐམས་ཅད་མཁྱེན་པ་མཁྱེན་བརྩེའི་དབང་ཕྱུག་རྗེ་འདི་ལ་ཆོས་གསན་བཞེད་ཀྱིས་ཞལ་ངོ་རྣམས་དང་བཀའ་འགྲོས་མཛད་པར།
ཐུགས་དང་བསྟུན་ཆོག་པ་ཐུགས་རྩེ་མཐུན་པའི་ཁྲོལ་ཆ་མཛད་ཅིང༌། འོན་ཀྱང་ངེད་རང་ཚོའི་བྱེད་སྲོལ་བཞིན་བརྟག་པ་ཞུས་གསུང་བ་ལྟར་ཁྱབ་བདག་སྒོ་རུམ་པ་ཆེན་པོར་ཞུས་པ་ཤིན་ཏུ་བཟང་བ་བབས།
ཐམས་ཅད་མཁྱེན་པས་ནན་ཞུས་མཛད་པར་བླ་མའི་སློབ་མ་སློབ་མར་མིན་གསུངས་ནས་ཞལ་གྱིས་མ་བཞེས་པའི་ཚེ། རྗེ་བཙུན་སྒོ་རུམ་པས་བླ་མའི་སློབ་མ་སློབ་མར་མིན་ཟེར་བ་བདོག་སྟེ་བླ་མ་མཉེས་བྱེད་གང་ཡིན་བྱའང་མི་གདའ་ལགས་སམ།
ཅིས་ཀྱང་གནང་མཛོད་ཅེས་ནན་ཆགས་གསུང་བར་གནས་གསར་པ་མི་མིན་ཟེར་བ་བདེན་པར་འདུག །བླ་མ་ལ་ཐེལ་འབེབས་སོགས་སྔར་མེད་ཀྱི་སྲོལ་བཙུགས་གསུང་སྐུ་རྩེད་དང་བཅས་ཞལ་གྱིས་བཞེས།
ཐོག་མར་སྒྲོལ་དཀར་གྱི་ཚེ་འཁྲིད་ཟླ་བའི་ཆུ་རྒྱུན་འོད་ཟེར་དྲུག་སྦྲགས་ཀྱི་རྗེས་གནང༌། ཆག་ལུགས་ཚེ་དཔག་མེད་དཀར་པོ།
།དབྱངས་ཅན་མ་དཀར་མོ་སྟེ་དཀར་ལྷ་གསུམ་གྱིས་སྒོ་ཕྱེ་ནས་ཞག་དྲུག་གི་རིང་ལ་བྱིན་རླབས་རྗེས་གནང་ཉེར་དྲུག་ལུང་དུ་མ་དང་བཅས་པ་སྩལ། གསུང་གླེང་ཞིག་གི་འཕྲོས་ལ་

ངེད་ལ་ཆོས་ཉན་པར་བརྟག་པ་བྱས་པ་ཨེ་ཡིན་གསུང་བར་ངེད་རང་ཡབ་སྲས་མིན་པ་གཞན་ལ་རྒྱུས་ནི་མེད་དགོངས་པའི་ཐུགས་འཇིགས་ཞུམ་པའི་ངང་ནས་དེ་འདྲའི་སྲོལ་ཡོད་པས་བྱས་ལགས་ཞུས་པར། ལེགས་པོ་ཨེ་བྱུང་གནང་བར་ཤིན་ཏུ་བཟང་གསོལ་བ་ལ་བཞད་ཅིང་ངེད་ཀྱི་རྨི་ལམ་དུ་ཕ་རྒན་ཡིན་རྒྱུ་བ་ཞིག་གིས་གནས་གསར་བ་བརྟག་པ་འདི་བཞིན་གྲབས་འདུག་པ་ཇི་ལྟར་བྱེད་འདྲི་བར།
བསྟན་པ་ལ་ཕན་ན་ཆུག་པ་དང་མི་ཕན་ན་མི་ཆུག་པ་མཛོད་ཞུས་པས་ཆུག་འདུག་པ་བསྟན་པར་ཕན་པ་ཡིན་ནམ་གསུང་བ་ན།
ཐུགས་དགྱེས་པ་དང་འཇིགས་པ་ཅིག་ཅར་དུ་བྱུང༌། བཀའ་ལས། རྡོ་རྗེ་འཆང་སྒོ་རུམ་པར་བཞུགས་པ་རྣམས་ཞབས་དྲུང་དུ་གང་ཐོབ་དང་དེ་ཕྱིན་གྱི་ས་སྟོང་ངས་འགེང་གསུང་ཆོས་གྲོལ་གདོང་དཔལ་མགོན་དཀར་པོ་ཚེ་འཕེལ་གྱི་རྗེས་གནང་ཐུན་མོང་མ་ཡིན་པ་གནང༌།
བླ་ལུང་དུ་འཁྲུལ་ཞིག་དཀའ་བཞི་པ་ཆེན་པོ་མཇལ་བར་དཔོན་སློབ་ཉུང་བསྡུས་ཀྱིས་ཕེབས།
།དམངས་མ་ཐུགས་འགྲོས་ཆུང་ཁྱད་ནས་བལ་མདར་གཏོང་བ་གནང༌། ཟླ་བོ་རྣམས་དོ་ནུབ་ཇོ་ནང་དུ་སླེབས་པ་ཡོང་བ་ཡོད་པས་བདག་ཐོགས་གཞི་མེད་པར་ཐོན་པ་དགོས་སྙན་དུ་གསོལ་བར་དཀའ་བཞི་ནས་ཀྱིས་མངོན་པར་མཁྱེན་པས་ཁོང་རྣམས་བལ་མདའ་རང་དུ་སྡོད་པ་འདུག་དོ་ནུབ་འདིར་ཅིས་ཀྱང་བཞུགས་དགོས་གནང་བ་བཞིན་བཀའ་དང་བསྟུན་ཏེ་པདྨ་ཡང་གསང་གི་དབང་གསན་པའི་ཚེ་འཁྲུལ་ཞིག་ཆེན་པོའི་དབུའི་ཐད་དུ་དཔལ་རྟ་མགྲིན་བཞུགས་པ་དངོས་སུ་གཟིགས་ཕན་ཚུན་ཐུགས་ནང་དག་པས་བདེ་ཆེན་གྱི་ཡེ་ཤེས་ཆེན་པོའི་ངང་དུ་གསུང་སྒྲོས་དང་ཉམས་བསྡུར་སོགས་

ཤིན་ཏུ་འཕེལ་བར་མཛད། དཔོན་སློབ་གཉིས་ཀ་ཕྱིར་མཇལ་འཛོམ་བྱུང་རེས་ཀྱི་དཀའ་བཞི་པས། དེ་རིང་ཚར་པ་ཆོས་རྗེ་ཁོང་འབྱོན་གྱི་ཡོད་པ་འདུག་དཔལ་མགོན་ཞལ་སྔོན་མགྱོགས་སུ་བྱུང་ཚུལ་དང༌། རེས་ཆོས་རྗེ་ཚར་པ་ལ་བྱ་བ་ཁག་ཅན་ཞིག་ཡོད་པར་མཆིས་དཔལ་མགོན་ཞལ་བྲེལ་གྱིན་འདུག་གསུང་བ་ནི་མགོན་པོ་འདི་ཉིད་དཔལ་འཁོར་ལོ་སྡོམ་པ་དྲག་པོའི་སྐུར་བསྟན་པ་ཡིན་པས་དེ་འདྲའི་རིགས་གཟིགས་པ་ཐག་ཤིན་ཏུ་རིང་བས་དཔོན་སློབ་གཉིས་ཀའི་བསམ་གྱིས་མི་ཁྱབ་པའི་རྣམ་ཐར་རོ།
།སང་ཉིན་ཇོ་ནང་དུ་ཕེབས་ལམ་དངོས་གཞི་དང་མི་གཅིག་པའི་བྲག་སྐྲས་ཟེར་བ་རྟ་བོང་བགྲོད་མི་ཐུབ་པའི་གཟར་པོ་དེར་དྲེའུ་ལ་ཆིབས་ཏེ་བྱོན།
སྔ་འགྲོས་སོགས་མེད་ནའང་རྗེ་བཙུན་གྲོལ་མཆོག་གི་ཐུགས་མཁྱེན་གྱིས་བཅད་དེ། དེ་རིང་མགྲོན་ཆེན་ཞིག་འོང་བར་འདུག་པས་བུ་རམ་སྒོར་བ་སོགས་གཞིས་ལེན་དང་སེར་སྦྲེང་གི་སྟ་གོན་གྱིས་གསུང་བ་ལྟར་བྲག་སྐྲས་ལ་རྐང་ཐང་མ་གཏོགས་མི་ཐར་གཤིས་གཞུང་ལམ་ཕྱོགས་སུ་སེར་སྤྲེང་བསྒྲིགས་པ་ན།
བྲག་ལམ་ལ་དཔོན་སློབ་འགའ་ཞིག་ཕེབས་པ་མཐོང་སྟེ་དེ་ཕྱོགས་སུ་མགྱོགས་པར་ཕྱིན། སྐྱ་སེར་མཐའ་དག་སྔར་བཞོན་པ་དང་བཅས་ཐར་པའི་དཔེ་མེད་པ་ལ་ད་ལམ་ཆོས་རྗེ་ཚར་པས་རྫུ་འཕྲུལ་བསྟན་པ་ཡིན་ཞེས་ངོ་མཚར་གྱི་གནས་སུ་གྱུར།
ཕེབས་པའི་བགྲོས་མེད་པར་བསུ་བའི་བཀོད་པ་ལ་དཔོན་སློབ་རྣམས་ཐུགས་རངས་པ་དང་ཆེས་པ་ཕན་ཚུན་འགྲན་པ་བཞིན་སོང༌།
འཇམ་དབྱངས་ཀུན་དགའ་གྲོལ་མཆོག་གི་ཕེབས་བསུར་བྱོན་དཔོན་སློབ་གཉིས་ཀས་མཉམ་ཕྱག་མཇལ་དར་རྩེ་སྤྲོད་

གཟིམས་ཆུང་ངུ་བཞུགས་ཁྲི་མཉམ་པ་གནང་ཆོས་ཀྱི་འབེལ་གཏམ་སོགས་ཁམས་པ་གསར་རྙིང་གི་དཔེ་བཞིན་གསུང་གླེང་ཞིབ་པར་མཛད། ཇོ་ནང་ཆོས་གྲའི་དབུས་སུ་བལ་པོ་ཤིང་ཀུན་གྱི་མཆོད་རྟེན་ལ་འདྲ་དཔེ་བླངས་པ་བཞེངས་སྐབས་དང་འགྲིག
།རྗེ་འདི་ཉིད་ཀྱི་ཕྱག་རྡོར་གྱི་ལི་སྐུ་ཁྱིད་གང་བ་ཞིག་ཡོད་པ་དེ་འབུལ་བ་མཛད་པ་རྗེ་བཙུན་དམ་པ་ཤིན་ཏུ་མཉེས་ནས་རྟེན་འབྲེལ་འགྲིག་ཅེས་གཟུངས་བཞུགས་ལ་འབུལ་བར་མཛད།
དཔོན་སློབ་གཉིས་ཀ་རྡོར་རིང་རིན་པོ་ཆེའི་ཞལ་སློབ་རྡོ་རྗེའི་མཆེད་པོ་བླ་ན་མེད་པའི་དད་དུང་ཕུན་སུམ་ཚོགས་པར་དེ་ཕྱོགས་ཀྱི་སྐྱེ་རྒུ་རྣམས་མགྲིན་པ་གཅིག་ཏུ་གླེང༌། རིམ་གྱིས་རྨུུ་གཤོང་དང་ཐུབ་བསྟན་དགེ་འཕེལ་སོགས་སུ་ཞབས་ཟུང་བཀོད་དེ་འཆད་ཉན་སྒོམ་སྒྲུབ་ཀྱིས་མཚོན་པའི་རྣམ་དཀར་གྱི་འཕྲིན་ལས་དབྱར་མཚོ་ལྟར་འཕེལ་བཞིན་པའི་མུར།
སེ་སྟོན་ཆེན་པོ་མཐུ་ཆེན་ཉི་མ་བཟང་པོ་དང་མཁས་གྲུབ་ཆེན་པོ་རིན་ཆེན་རྒྱལ་མཚན་སོགས་སྔགས་རྙིང་མའི་རིག་པ་འཛིན་པ་མང་དུ་བྱོན་པ་དང་གདུང་གཅིག་པ་སེ་དཀར་རིགས་ཀྱི་ཐིག་ལེས་སྐྱོང་བ་འདར་པ་དང༌།
གྲངས་ཆེན་འདུས་ཚོགས་རྣམས་མགྲིན་གཅིག་དབྱངས་གཅིག་པའི་སྒོ་ནས་གསོལ་བ་བཏབ་པ་བཞིན་མཛེས་བྱེད་ཅེས་པ་ཆུ་མོ་ཡོས་ཀྱི་ལོ་འགོར་དགེ་འདུན་རྣམས་ཀྱིས་ཆོས་གོས་ཟླུམ་པོར་བགོ་ཞིང་མཆོད་རྫས་སྣ་ཚོགས་ཐོགས་པའི་སེར་སྦྲེང༌།
སྡེ་པ་དཔོན་གཡོག་གིས་རིན་ཅེན་རྒྱན་ཆའི་སྐྱ་ཧྲགས་དང་བཅས་པས་མདུན་བསུས་ཏེ་འདར་སྟོད་ཆོས་འཁོར་ཡང་རྩེའི་སེང་གེའི་ཁྲི་ཆེན་པོར་ཞབས་ཟུང་འཁོར་ལོའི་རི་མོ་རྣམ་པར་བཀོད།
ཕྱོགས་དེའི་སྐྱ་སེར་ཆེ་དགུ་མཐའ་དག་

གིས་གཏོང་བའི་སྙིམ་པ་རིང་པོར་བརྐྱང་སྟེ་ཟང་ཟིང་གི་བདོག་པའི་མཆོད་སྤྲིན་རྒྱ་ཆེར་སྤྲོས། ཕྱོགས་འདུས་གཉུག་མར་གནས་པའི་དོན་གཉེར་ཅན་རྣམས་ལ་ཕ་རྒྱུད་འདུས་པ་དང་མ་རྒྱུད་འཁོར་ལོ་སྡོམ་པས་ཐོག་དྲངས་རྒྱུད་སྡེ་བཞི་དང་འབྲེལ་བའི་དབང་བྱིན་རླབས་རྗེས་གནང་རིག་གཏད་འཁྲིད་ལུང་མན་ངག་མང་དུ་གསུངས།
ཁྱད་པར་གཉིས་སུ་མེད་པ་དཔལ་ཀྱེ་རྡོ་རྗེའི་མན་ངག་ལུགས་དང་འབྲེལ་བའི་ལམ་འབྲས་སློབ་བཤད་ཀྱི་དབང་འཁྲིད་ཀྱི་བྱིན་རླབས་ལུང་སོགས་འཇིགས་པ་མེད་པ་སེང་གེའི་རྒྱུད་ཀྱི་ང་རོའི་སྒྲ་དབྱངས་ཕྱོགས་བརྒྱར་བསྒྲགས་པས།
མུས་པ་དཀོན་གྲགས་པ་སོགས་ཕྱོགས་ལྷུང་སྨྱོ་ཆུས་ཟིན་པའི་གླང་པོ་རྣམས་ཀྱི་དྲེགས་པའི་མགོ་བོ་བཀས་པར་གྱུར།
འཇམ་དཔལ་དབྱངས་མཁྱེན་བརྩེའི་དབང་ཕྱུག་བསྙེན་རྫོགས་གནང་བའི་སྒོ་དོད་པའི་ཚེ་རྗེ་བཙུན་སྒོ་རུམ་པ་ཆེན་པོས་ལས་སློབ་ཆོས་རྗེ་ཚར་པ་འགབ་གསུང་བ་བཞིན་བོ་དོང་དུ་ལྷ་རིགས་འ་ཞྭ་རྒྱལ་པོས་གདན་དྲངས་པ་བཞིན་ཕེབས།
འདུལ་བའི་གཞུང་ནས་ཇི་ལྟར་བཤད་པ་བཞིན་གྱི་ལས་སློབ་ཀྱི་བྱ་བ་གསོལ་བ་དང་བཞིའི་ལས་ཀྱི་བསྒྲུབ་བྱ་ལ་བསྙེན་རྫོགས་ཀྱི་སྡོམ་པ་བྱིན་པས་ཐམས་ཅད་མཁྱེན་པ་དགེ་སློང་རྡོ་རྗེ་འཛིན་པ་ཆེན་པོར་མངའ་གསོལ།
ཀུན་མཁྱེན་མཁྱེན་བརྩེའི་ཞབས་ཀྱིས་ཐོག་དྲངས་པའི་སྣོད་ལྡན་འགའ་ཞིག་ལ་རྡོ་རྗེ་ནག་པོ་ཆེན་པོ་གུར་མགོན་གྱི་དཀྱིལ་འཁོར་ལྔའི་དབང་རྡུལ་ཚོན་ལ་བརྟེན་པ།
ཕྱི་འཁྲིད་རྡོ་རྗེ་བྲག་རྫོང་དུ་གྲགས་པ་ལ་ནང་གསེས་ཀྱིས་ཕྱི་ནང་གསང་གསུམ་ཡོད་བའི་ཉམས་འཁྲིད་ཟབ་མོ་སྨིན་རྒྱས་སུ་སྩལ། རྗེ་མཁྱེན་བརྩེའི་ཐུགས་རབ་

དང་ཐུགས་འདུན་ལ་མཉེས་པའི་གསུང་འཕྲོས་ཀྱང་གནང༌། རྡོ་རྗེ་འཆང་སྒོ་རུམ་ཆོས་རྗེའི་དྲུང་དུ་དབང་ལུང་མན་ངག་དུ་མ་གསན་ཏེ་གཞུང་སྐོར་མཛད་ནས་འཁྲུལ་ཞིག་དཀའ་བཞི་པ་ཆེན་པོ་མཇལ་བར་ཕེབས་པ་ན་འཁྲུལ་ཞིག་ཆེན་པོའི་གསུང་ལས་རྗེ་རིན་པོ་ཆེས་བོ་དོང་དུ་མགོན་པོའི་ཟབ་ཆོས་ཤིག་མི་མང་རབ་ཅིག་ལ་བཤད་ཡོད་པ་འདྲ་པུ་ཏྲ་འདི་ཅུང་ཟད་མི་དགྱེས་པའི་རྟགས་ཙམ་བྱེད་ཀྱི་འདུག་པས་འཚུབ་ཀྱི་རྣམ་པ་ཅུང་ཟད་བྱུང་དོགས་འདུག་གསུངས།
དེ་ནས་ལམ་བར་དུ་ཆིབས་གཡང་ལ་འདྲེད་པས་རྗེ་ཉིད་ཁ་འགྲམ་དུ་བཞུགས་ཆིབས་གྲོག་པོའི་ནང་དུ་ལྷུངས་ཀྱང་སྐྱོན་མེད་པར་རྡོ་ལ་རྨིག་རྗེས་བཞག་པ་སོགས་ངོ་མཚར་རྨད་དུ་བྱུང་བའི་རྫུ་འཕྲུལ་བསྟན།
རྨུ་གཤོང་དུ་བསྐང་བཤགས་ཚོགས་མཆོད་རྒྱ་ཆེར་མཛད་པས་དམ་ཅན་དགྱེས་པའི་འཛུམ་ཞལ་ལྷུག་པར་བསྟན། དཔལ་ལྡན་གྲང་མོ་ཆེར་རེ་ཞིག་གི་བར་སྟན་ཆགས་ནས་ཆོས་ཀྱི་འཁོར་ལོ་ཇི་སྙེད་ཅིག་བསྐོར།
ཤིང་ཕོ་འབྲུག་ལོ་རྗེ་བཙུན་སྒོ་རུམ་པ་ཆེན་པོ་དཔའ་བོའི་ཚོགས་དཔོན་དུ་མཁའ་ལ་སྤྱོད་པའི་གནས་སུ་གཤེགས་པ་གསན་པས་རིངས་སྟབས་སུ་ཕེབས། དཔལ་ལྡན་བླ་མ་དམ་པའི་གདུང་ཡིད་བཞིན་གྱི་ནོར་བུ་ཧེ་རུ་ཀཿཞལ་བརྒྱད་པའི་ངོ་བོར་གྱུར་པར་ཕྱི་ནང་གསང་བ་དེ་ཁོ་ན་ཉིད་ཀྱི་མཆོད་པ་རྒྱ་ཆེར་མཛད་ཅིང་རྗེས་སོར་མེ་མཆོད་ཀྱི་ཕྱག་ཕྱི་ཡང་མཛད་པར་སྣང༌།
འཇམ་དབྱངས་མཁྱེན་བརྩེའི་ཞབས་ལ་ད་ང་ཡང་ཅི་འདྲ་བྱེད་མི་ཤེས་གསེར་ཆོས་དམར་པོ་སྐོར་གསུམ་དང་མགོན་པོ་ཆེ་ཆུང་སོགས་ཡོངས་རྫོགས་ཐོབ་པ་དང་ཚུལ་ལྡན་ཤེས་པ་ཡེ་མི་བདོག་པས་མ་འགྱངས་པར་གསན་པ་འགབ་ཅེས་བསླབ་བྱ་མཛད་པར་བརྟེན་རྗེ་སྒོ་རུམ་

པ་གཤེགས་པའི་ཐུགས་ངལ་ཀྱང་སངས་པ་ལྟ་བུའི་ངལ་གསོས། ཞབས་དྲུང་རིག་འཛིན་ཆེན་པོ་དང་རྗེ་མཁྱེན་བརྩེ་ལྷན་དུ་དཀར་བདུད་ལྕམ་དྲལ་གྱི་རྗེས་གནང་སྩལ་ནས་གྲང་མོ་ཆེར་ཕེབས་ཏེ་སྐོར་ཅིག་བཞུགས་ནས་རྨུ་གཤོང་དུ་སྟན་ཆགས་པའི་དུས་སྔར་སྐྱེད་ཚལ་དུ་ཆོས་འབྲེལ་གསན་པ་དང༌།
ཕྲ་མ་ནས་ཀྱིས་རིན་སྤུངས་སུ་སྙན་ཕྲ་ཕུལ་བའི་རྐྱེན་གྱིས་བོད་མཁར་ནས་ཚང་མིང་གི་ལྷག་མར་གྱུར་པའི་རྐྱེན་ངན་གྲོགས་ཤར་ལྟ་བུས་བསྐུལ་ཏེ་རྗེ་བཙུན་བོད་མཁར་བ་མཻ་ཏྲི་བྱམས་པ་དོན་གྲུབ་རྒྱལ་མཚན་དཔལ་བཟང་པོས་ཞབས་པད་བསྙེན་པར་ཕེབས།
ཟང་ཟིང་གི་དངོས་པོ་ཡོད་དགུ་ལྟ་བུ་འཁོར་གསུམ་ཡོངས་དག་གི་འབུལ་བ་རྒྱ་ཆེར་མཛད།
ཞལ་གྱི་བདུད་རྩི་རྫོགས་པར་མྱངས་རྗེས་བསྟན་པ་སྤེལ་བ་དང་སྒོམ་སྒྲུབ་རྩེ་གཅིག་ཏུ་མཛད་དགོངས་པས་སྐུ་ལ་བཅར་ནས་བཞུགས། མ་ཆེན་རྡོར་བཀྲས་པ་ཕྱོགས་འབྱོན་དང་ཐུག་པའི་རེ་ཞིག་གཉེར་གྱིས་གསུང་པ་བཞིན་མཛད་པའི་ཚེ་དེ་སྔ་གོང་ནས་གསོལ་ཇ་ཅུང་ཟད་དཀོན་པ་ཡོད་པར་མི་ཉག་དཔོན་པོ་མགོན་པོ་འོད་ཟེར་གྱིས་གསོལ་ཇ་ཕོན་ཤིན་ཏུ་ཆེ་བའི་འབུལ་སྐྱེལ་སླེབས་པས་རྗེ་དྲུང་གི་གཉེར་ཁ་འཕྲོད་ཅེས་ཐུགས་དགྱེས།
རིན་པོ་ཆེ་བོད་མཁར་བ་གཙོ་བོར་གྱུར་པའི་དོན་གཉེར་ཅན་འགའ་ལ་གསུང་ངག་རིན་པོ་ཆེ་སློབ་བཤད་ཀྱི་སྣང་གསུམ་ནས་བཟུང་དབང་བཞི་པའི་བར་གྱི་ཉམས་འཁྲིད་ཟླ་བརྒྱད་ལྷག་ཙམ་སྨིན་རྒྱས་དེའི་ཆ་ལག་ཏུ་དགོས་པའི་དབང་བྱིན་རླབས་ལུང་མན་ངག
།དཔལ་རྡོ་རྗེ་འཇིགས་བྱེད་རྭ་ལུགས་ཀྱི་དབང་བཞི་མཁའ་འགྲོ་སྙན་བརྒྱུད། རྣལ་འབྱོར་བཞི། རྣམ་པར་འབྱེད་པ། རྭ་རྩེ་སེམས་འཛིན། མཚན་མ་གྱེན་སྒྲེང༌།

མཚན་མོ་རྒྱུ་བ་རྣམས་ཕྱོགས་གཅིག་ཏུ་བསྒྲིགས་ནས་དབང་བཞིའི་ལམ་རྫོགས་པའི་འཁྲིད། རྭ་པོད། དཔལ་འཛིན་པོད་ཆུང་རྣམས་ཀྱི་ལུང་ཕྱག་འཁྲིད། ཤིན་ཏུ་ཟབ་པ་གཤེད་དམར་བིར་ལུགས་ཀྱི་དབང་བཞི། བྱིན་རླབས་གསུམ།
སྤྲོས་མེད་ཀྱི་འཁྲིད་ཡིག་སྣ། རྟ་མགྲིན་ཡང་གསང་ཁྲོས་པའི་དབང་བཞི་དང་ཚེ་དབང༌། རྟ་པོད། དུས་ཀྱི་འཁོར་ལོའི་བདག་པོ་ཆེན་པོའི་བར་གྱི་དབང༌། རྒྱུད་འགྲེལ། ཤིན་ཏུ་ཟབ་པ་ནཱ་རོ་མཁའ་སྤྱོད་ཀྱི་བྱིན་རླབས་དང་ཉམས་འཁྲིད་ཆོས་སྐོར།
ཨིནྡྲ་མཁའ་སྤྱོད། མཻ་ཏྲི་མཁའ་སྤྱོད། གཞན་མ་ཕག་དཀར་ཤེས་རབ་གསལ་བྱེད། དཔྱལ་པའི་བདེན་གཉིས་མ། དབུ་བཅད་མ། ཞལ་གཉིས་མ་རྣམས་ཀྱི་སྐོར། སེང་གེ་སྒྲ།
འཇམ་དཀར། སེང་གདོང་མ་སོགས་རྗེས་གནང་གི་རིགས་མང་བ། བསྟན་སྲུང་གི་གཙོ་བོ་གུར་གྱི་མགོན་པོ་གཙོ་རྐྱང༌། སྦགས་སྒྲུབ་ལྷ་བརྒྱད། བཅུ་གཉིས་མ། ཕྱི་ནང་གསང་བ་རུ་མཚོན་གྱི་ལས་མཁན་དང་བཅས་པའི་རྗེས་གནང༌།
དཀྱིལ་འཁོར་ལ་བརྟེན་པའི་དབང་ལྔ། རྩ་གསུམ་འཁོར་ལོ་ལྔ་ལྡན་དང་བྲག་རྫོང་མ་གཉིས་ཀྱི་ཉམས་འཁྲིད། མེ་འབར་ཁ་སྐོང༌། གྱི་ལྗང༌། དུད་སོལ། སྙན་བརྒྱུད་རྣམས་ཀྱི་གླེགས་བམ།
ངོར་རྫོང་གོང་དཀར་གསུམ་ནས་བརྒྱུད་པའི་བེའུ་བུམ། སྦས་པའི་མགོན་པོའམ་མཉན་མགོན་ཞལ་བཞི་པའི་བཀའ་མི་འདྲ་བ་བཅུ་བཞི། ཚེ་སྒྲུབ་སྲུང་འཁོར་དང་གསང་བའི་འཁྲིད་མན་ངག་ཡོངས་སུ་རྫོགས་པ།
གནོད་སྦྱིན་བེག་ཙེ། དུར་ཁྲོད་བདག་པོ། དཔལ་ལྡན་དམག་ཟོར་མ། རྡོ་རྗེ་རབ་བརྟན་མ་རྣམས་ཀྱི་སྐོར། ཚེ་སྦྱིན་ཡིད་བཞིན་འཁོར་ལོའི་རྗེས་གནང་དང་འཁྲིད། གསེར་ཆོས་དམར་ཆེན་

སྐོར་གསུམ་གྱི་ཐུན་མོང་དང་ཐུན་མོང་མ་ཡིན་པའི་རྗེས་གནང༌། གཉན་ལོའི་དམར་ཆུང་སྐོར་གསུམ། གསེར་ཆོས་དང་གྲྭ་པ་མངོན་ཤེས་གཉིས་ཀྱི་ཛམ་དམར། ཀུན་རིག་གི་དབང༌། ཕྱག་རྡོར་ཨུ་ཙ་ཡ། རྣམ་རྒྱལ་འཇོམས།
སྨེ་བརྩེགས་དུད་ཁ་སོགས་ཀྱི་རྗེས་གནང༌། སྙིང་པོ་དོན་གསུམ་དང་ཚེམ་བུ་ལུགས་ཀྱི་དམར་འཁྲིད། རྣམ་སྲས་བཀའ་མི་འདྲ་བ་བཅོ་ལྔའི་རྗེས་གནང༌། བེའུ་བུམ་ཡོངས་རྫོགས། འབའ་ར་བ་ནས་བརྒྱུད་པའི་ཚེ་འཁྲིད་ཀྱིས་མཚོན་ཟབ་ཆོས་ཤིན་ཏུ་མང་བ་གནང་ཞིང་འདིར་བསྡོམས་པ་རྣམས་ཀྱང་རྗེ་བོད་མཁར་བའི་རྣམ་ཐར་སྤྱན་སྔ་རིན་པོ་ཆེས་མཛད་པ་ནས་བཏུས་པ་ཡིན་ལ།
ལོ་མང་སྦྲེལ་ནས་དཔོན་སློབ་ཆབས་ཅིག་པར་བཞུགས་པ་ལ་བརྟེན་རིམ་གྱིས་སྩལ་བའི་དུས་ལ་སྔ་ཕྱི་ཁྱད་ཆེ་བ་འགའ་ཡོད་པར་སྣང༌།
ཁྱད་པར་ཆོས་སྐྱོང་ཆེ་ཆུང་གི་སྐོར་རྣམས་བླ་མ་དང་སློབ་མ་གཉིས་ཀར་གཉན་ཆ་ཆེ་བས་དུས་གཅིག་ཏུ་རྫོགས་པར་མི་མཛད་པས་ཀྱང་ཤེས་ནུས།
རྡོ་རིང་རིན་པོ་ཆེས་ཚར་པ་ཆེན་པོར་ཁྱེད་ལ་བསྟན་པ་དང་སེམས་ཅན་ལ་ཕན་པའི་སློབ་མ་མཆོག་ཏུ་གྱུར་པ་གསུམ་ཡོད་པས་དེ་གསུམ་པོ་ལ་རིང་བསྲེལ་འདི་འདྲ་རེ་རེ་བྱིན་གསུངས་པའི་ཡ་གྱལ་གཅིག་རིན་པོ་ཆེ་བོད་མཁར་བར་གནང་སྟེ་ཞལ་སློབ་ཀྱི་གཙོ་བོར་ངོས་འཛིན་མཛད་པ་དང་མཐུན་པར་ཕྱིས་སུ་ལོ་དགོན་པ་སོགས་ཀྱི་ཞལ་འཛིན་མཛད།
སྤྱན་སྔ་རིན་པོ་ཆེ་མི་ཕམ་ཆོས་ཀྱི་རྒྱ་མཚོ། ཆོས་རྗེ་བསྟན་པ་རྒྱ་མཚོ་སོགས་ལ་སྙན་བརྒྱུད་ཀྱི་གདམས་པ་རྫོགས་པར་སྩལ།
སྤྱན་སྔ་རིན་པོ་ཆེ། མཁན་ཆེན་ཐར་པ་རྒྱལ་མཚན། རྡོ་རྗེ་འཆང་དབང་ཕྱུག་རབ་བརྟན། ལོ་པ་སྤྱན་སྔ་

ཀུན་དགའ་དོན་གྲུབ། རབ་འབྱམས་ཆོས་རྗེ་ཆོས་སྐུ་རྡོ་རྗེ་སོགས་གསུང་ལས་སྐྱེས་པའི་དམ་པ་དུ་མས་ཁའུ་པའི་རིང་ལུགས་རྒྱ་ཆེར་སྤེལ། ཐམས་ཅད་མཁྱེན་པ་བསོད་ནམས་རྒྱ་མཚོར་གསེར་ཆོས་བཅུ་གསུམ་དང་མགོན་པོ་ཆེ་ཆུང་གི་ཆོས་སྐོར་རྣམས་འབུལ་བ་གནང༌།
ཆོས་འཁོར་རྒྱལ་ལྷུན་གྲུབ་དགའ་བའི་ཚལ་གྱི་བསིལ་བ་ཚལ་དུ་མགོན་པོ་ཆེ་ཆུང་གི་སྐུ་དང༌། ཆོས་འབྱུང་ཤོད་དུ་གནོད་སྦྱིན་བེག་ཙེ་རྣམས་བཞེང་བའི་ཞལ་བཀོད་སྙན་བརྒྱུད་དང་འབྲེལ་བའི་གཟུངས་བཞུགས་རབ་གནས་སོགས་གནང༌།
མངའ་རིས་དྲུང་པ་རིན་པོ་ཆེ་ལྷའི་བཙུན་པ་བསོད་ནམས་དཔལ་བཟང༌། དགའ་ལྡན་ཤར་ཆེན་ནམ་མཁའ་རྒྱལ་མཚན། སྒྲོམ་མདའ་མཁན་ཆེན་སོགས་མཉམ་མེད་རི་བོ་དགའ་ལྡན་པའི་བསྟན་འཛིན་མང་པོར་ཆོས་ཀྱི་བཀའ་དྲིན་སྩལ།
ས་སྐྱོང་དགའ་ལྡན་པ་ཨ་ཁུ་བཀྲ་ཤིས་ཞེས་ངག་གི་དབང་ཕྱུག་དབྱངས་ཅན་བསྙེམས་པའི་སྡེར་གྲགས་པ་ཁུ་དབོན་གྱི་བླ་མཆོད་དུ་གྱུར་པས་མཚོན་དབུ་རུ་སྟོད་ཀྱི་རྒྱལ་ཁམས་སུ་ཁའུ་བྲག་རྫོང་པའི་བསྟན་པའི་སྒྲོན་མེ་ཆེས་ཆེར་སྦར།
ལྷ་ས་བྲག་སྒོར་སྟར་སྡོང་ཆོས་མཛད་ཀྱིས་བདག་པོ་ཀུན་རིན་པའི་སྐུ་ལ་གྲི་ལྟག་ཕུལ་བ་སོགས་འོ་བརྒྱལ་བྱུང་བར་བརྟེན་འཕན་ཡུལ་མཁར་རྩེར་བདག་ཆེན་མཇལ་བར་ཕེབས་དུས།
རྣམ་ཐར་ལས་སྤྱིར་སངས་རྒྱས་ཀྱི་བསྟན་པ་འདི་མར་འགྲིབ་ལ་སོང་བ་དང་ཁྱད་པར་དུ་ས་སྐྱ་པའི་བསྟན་པ་འདི་ད་ལྟ་གང་ནའང་དར་རྒྱས་ཆེ་རྒྱུ་རང་མི་འདུག་རུང་ཆོས་རྗེའི་དྲུང་གིས་དབུས་ཕྱོགས་འདིར་བསྟན་པ་ལ་ཕན་ཞིང་ས་སྐྱ་པའི་རྐང་ཟིན་པ་ཞིག་བྱུང་འདུག
།ངེད་ཚོ་ས་སྐྱ་པའི་ཞལ་ངོ་ཆིབས་རགས་བསྒྲིགས་ནས་ཡོང་དུས་ལྷ་

ས་བྲག་སྒོའི་ཐད་དུ་སྟར་སྡོང་དབོན་པོ་དང་ཕྲད་ཚེ་རྦུད་ཤར་རེ་འགྲོ་ཡང་ཆོས་རྗེའི་དྲུང་ལས་དགའ་ལྡན་ཐམས་ཅད་མཐུན་གྲུབ་པ་འདུག་གསུངས་པས་མཚོན་ཐམས་ཅད་མཁྱེན་པ་མཁྱེན་བརྩེའི་འོག་ནས་རྡོ་རྗེ་འཆང་ཚར་པ་ཆོས་རྗེའི་ཞལ་སློབ་ཀྱི་དང་མར་མངོན།
འཇམ་དབྱངས་མཁྱེན་བརྩེའི་ཞབས་ཀྱིས་བཀའ་ཆོས་གནང་དགོས་ཚུལ་གྱི་ཞུ་ཡིག་ཕུལ་བར། ས་དབུས་གཙང་ཁམས་གསུམ་གྱི་སྨན་ལྗོངས་ན། ཞེས་སོགས་ཀྱི་ལན་དང་བཅས་ཞལ་གྱིས་འཆེས་པ་བཞིན་ཟླ་བ་བཅུ་གཉིས་པའི་ཚེས་བཞི་ལ་བླ་མ་དམ་པ་རྡོ་རྗེ་འཆང་བོ་དོང་དུ་ཕེབས།
ཐམས་ཅད་མཁྱེན་པ་མཁྱེན་བརྩེའི་དབང་ཕྱུག་དཔོན་སློབ་ཉུང་བསྡུས་ལ་ཟབ་ཆོས་ཇི་ལྟར་སྩལ་ན།
ཁྱབ་བདག་གུར་གྱི་མགོན་པོའི་ཆོས་སྐོར་ནི། །འཕགས་པའི་ཡུལ་དུ་པཎ་གྲུབ་རྣམས་ཀྱིས་ཕྱེ། །རྒྱུད་རྒྱལ་མ་དྲོས་ཆུ་གཏེར་ལས་བྱུང་བའི། །བཀའ་བབས་རྣམ་བཞིའི་གདམས་པའི་ཆུ་རྒྱུན་ནི། །ལོ་ཙཱ་རྣམ་བཞིའི་གསུང་གི་འབབ་སྟེགས་ལས།
།ལེགས་འོངས་ས་སྐྱའི་བླ་ཆེན་ཐུགས་མཚོར་འཁྱིལ། །གང་དེའི་གསུང་གི་བདུད་རྩིའི་གཟེགས་མ་ནི། །ཕྱོགས་བརྒྱར་འཕྲོས་པས་ཁ་བའི་སྨན་ལྗོངས་འདིར། །ཟབ་དོན་ལྦུ་འཕྲེང་བྱེ་བས་ཕྱུག་པ་ཡི།
།རྗེས་འབྲངས་ཆུ་ཀླུང་རྣམ་བཞི་རིང་དུ་འབབ། །ཅེས་པ་ལྟར་བཀའ་བབས་བཞི་ལྡན་དུ་བཞུགས་པའི་རྡོ་རྗེ་ནག་པོ་ཆེན་པོ་གཙོ་རྐྱང༌། ལྷ་བཅུ་གསུམ་མ། ལྷ་བརྒྱད། ལྷ་བཅུ་གཉིས་མ།
ལས་མཁན་རྣམས་ཀྱི་རྗེས་གནང༌། དཀྱིལ་འཁོར་དང་འབྲེལ་བའི་དབང༌། བྲག་རྫོང་དང་གསང་འཁྲིད་དང་ཐུན་མོང་མིན་པའི་ཉམས་འཁྲིད། མེ་

འབར་ཁ་སྐོང་དང་བཅས་པ། སྙན་བརྒྱུད། གྱི་ལྗང༌། དུད་སོལ། ངོར་པའི་པོད་སེར། རྫོང་ལུགས་དཀར་ཆག་མ། རྡོ་རྗེ་གདན་པའི་ཐུགས་དམ་མགོན་པོད་རྣམས་ཀྱི་ལུང༌། གསང་བ་ཡིད་བཞིན་ནོར་བུའི་ཡི་གེ་དང་ཞལ་ཤེས་ལ་བརྟེན་ནས་ཕྱག་ལེན་དམར་འཁྲིད།
རྡོ་རྗེ་འཆང་ཚར་པ་ཆོས་རྗེའི་གསུང་ལས། དེ་ལྟར་རྒྱལ་བའི་དྲི་མེད་རྒྱུད་སྡེ་ལས། །གསུངས་པའི་བསྟན་སྲུང་ཀུན་གྱི་མཆོག་གྱུར་པ། །དྲག་ཤུལ་མཐུ་ལྡན་སྟོབས་འཕྲོག་ནག་པོ་ཞེས།
།རྒྱ་བོད་མཁས་གྲུབ་ཀུན་ལ་རླུང་ལྟར་གྲགས། །ཞེས་པ་ལྟར། ལོ་ཆེན་གཉན་གྱི་ཆོས་སྐྱོང་བརྒྱ་རྩའི་ནང་ནས་གཙོ་བོ་མཆོག་ཏུ་གྱུར་པ་མཉན་མགོན་ཞལ་བཞི་པའི་བཀའ་མི་འདྲ་བའི་རྗེས་གནང་བཅུ་བཞི།
ཚེ་སྒྲུབ་སྲུང་འཁོར་དང་སྤུ་གྲིའི་སོ་སྡེབ། རྩ་གསུམ་འཁོར་ལོ་བཞིའི་ཉམས་འཁྲིད། ཕྱི་བྲམ་ཟེ་ནང་ཞིང་སྐྱོང་གསང་བ་སྟོབས་འཕྲོག་ནག་པོ་ལྟར་སྒྲུབ་པའི་ལས་ཚོགས་མན་ངག་ཕྱག་ལེན་དམར་འཁྲིད་དང་བཅས་པ་ལེགས་པར་གསན་པ་འདིར་ཕྱོགས་མཚུངས་སུ་བསྡུས་པ་མ་གཏོགས་ཆོས་སྐྱོང་བཀའ་གཉན་པས་དུས་སྔ་ཕྱི་འགའ་ཞིག་ཏུ་རིམ་གྱིས་གནང་བར་མངོན་ཞིང༌།
རྗེ་མཁྱེན་བརྩེ་ཐུགས་སྲས་ཀྱི་གཙོ་བོ་བཟུང་སྟེ་ཟབ་ཆོས་ཀུན་བུམ་པ་གང་བྱོར་གནང་བས།
གསུང་ལས། བདག་ཆེན་ཆོས་རྗེའི་སྐུ་ཡི་དབོན་སྐྱེས་ཤིང༌། །གྲུབ་མཆོག་རྡོར་རིང་ཆོས་རྗེའི་བསྟན་ལ་དད། །སྒོ་རུམ་ཆོས་རྗེའི་ཐུགས་ཀྱི་སྲས་སུ་གྱུར།
།ཤེས་རབ་སྙིང་རྗེ་རྣམ་དཔྱོད་ཕུན་ཚོགས་ཤིང༌། །དད་དང་སྒྲུབ་པས་བླ་མ་མཉེས་པ་སྟེ། །རྒྱུ་དྲུག་འཛོམ་པས་ཟབ་མོའི་གདམས་པ་རྙེད། །གྲོགས་དག་འདི་འདྲའི་སྐལ་བཟང་

ཁོ་བོ་ཙམ། །ཞེས་པའི་དོན་ཐོག་ཏུ་བབས་ཤིང་རིན་ཅེན་གསེར་གྱི་མཎྜལ་སོགས་རིན་པོ་ཆེའི་རིགས་དང་ཇ་གོས་དར་གོ་ཁྲབ་ཀྱིས་གཙོས་པའི་བདོག་པ་གྱ་ནོམ་པ། མཁའ་འགྲོ་ལྔ་མཉེས་པར་བྱེད་པའི་ཚོགས་ཀྱི་འཁོར་ལོ་རྒྱ་ཆེན་པོས་སྙན་བརྒྱུད་དང་པོའི་རྟེན་འབྲེལ་ཀུན་ནས་སྒྲིག་པར་མཛད་པ་སོགས་ཀྱང༌།
བསམ་འཕེལ་ནོར་འཕྲེང་ལས། ཕྱི་ནང་གསང་བའི་མན་ངག་ཞུ་བའི་ཚེ། །ཚོགས་དང་གཏོར་མས་མཁའ་འགྲོ་མཉེས་པར་བྱས།
།རིན་ཅེན་གསེར་གྱི་མཎྜལ་ལན་གསུམ་ཕུལ། །གསང་ཆེན་གྲུབ་མཐའ་འཛིན་པའི་དམ་བཅའ་བྱས། །ཞེས་པས་མཚོན་ནུས། དཀར་ཆགས་དབང་སྡུད་པདྨ་རཱ་གའི་ཟ་མ་ཏོག་ལས། བསྟན་པའི་བདག་པོ་ས་སྐྱ་པའི། །གསང་ལས་ཡང་གསང་གསེར་གྱི་ཆོས།
།དམར་པོ་སྐོར་གསུམ་ཞེས་གྲགས་པ། །ཞེས་རྗེ་བཙུན་ས་སྐྱ་པར་གདམས་པ་རྒྱ་མཚོ་ལྟ་བུར་བཞུགས་པའི་ནང་ནས་ཐུན་མོང་བསྒྲུབས་པས་མཆོག་ཞར་ལ་འབྱུང་བ་དམར་པོ་སྐོར་གསུམ་ཡང༌།
ཇི་སྐད་དུ། ཁོ་བོས་དམ་པའི་ཞབས་པད་རིང་དུ་བ༵སྟེན། །སྙན་བརྒྱུད་བདུད་རྩིའི་ཞལ་འོང་སྙིང་ལ་ཤར། །འཁྲུལ་མེད་གདམས་པའི་གནད་ལ་ངེས་པ་ཐོབ། །གྲོགས་དག་འདི་འདྲའི་སྐལ་བཟང་ཁོ་བོ་ཙམ། །ཞེས་རྡོ་རྗེ་འཆང་འདི་ཉིད་ལ་མངའ་བའི་རྗེ་བཙུན་རིག་བྱེད་མ།
ཚོགས་བདག་བགེགས་ཀྱི་རྒྱལ་པོ། ཁྲོ་བོ་འདོད་པའི་རྒྱལ་པོ་གསུམ་གྱི་ཐུན་མོང་དང་ཐུན་མོང་མ་ཡིན་པའི་རྗེས་གནང་ལུང་མན་ངག་ཕྱག་ལེན།
ཞར་བྱུང་དམར་ཆུང་སྐོར་གསུམ་དང་བཅས་པ་གནང༌།

དེ་ཡང་ཉིན་རེ་ཆོས་ཐུན་གཉིས་དང་འཆམས་དབྱངས་ཀྱི་ཕྱག་ལེན་རྣམས་ཀྱང་དཔྱིས་ཕྱིན་པར་ཐུགས་ལ་བཏགས་པར་སློབ་མ་སྣོད་ཀྱི་སྐྱོན་དང་ཅུང་ཟད་ཙམ་ཡང་མི་ལྡན་པས་མཁྱེན་བརྩེའི་ཞབས་ཀྱི་རྣམ་ཐར་ལས། མཚན་ཕྱེད་ཙམ་དབྱངས་བསླབས།
དེ་ནས་དགོངས་ཐུན་ཡོད་ཙམ་དང་གཏོར་བསྔོ་སོགས་བྱས། དེ་ནས་མར་མེའི་འོད་ལ་མགོན་པོའི་ཕྱག་དཔེ་ཁག་ཆེ་བ་སོགས་ཡི་གེར་བྲིས་པས་ཟླ་བ་གཅིག་ལ་ཤོག་བུ་བཅུ་གྲས་སུམ་བརྒྱ་ཙམ་ཚར་བྱུང་ཞིང༌།
ངེད་ཀྱི་མགོན་པོའི་དཔེ་དྲག་ཤོས་རྣམས་ལ་སྐྱེར་ཐིག་གར་པོ་བྱས་པ་ཁོ་ན་ཡོད་པའི་རྒྱུ་མཚན་དེ་ཡིན། ཞེས་བྱུང་བ་མངའ་རིས་པཎ་ཆེན་རིན་པོ་ཆེས་པོ་སྟི་དྲུག་ཅུ་ཙམ་ཕྱག་བྲིས་གནང་ཟེར་བ་དང་དབྱིབས་འདྲ་བའི་རྫུ་འཕྲུལ་གྱི་བཀོད་པ་ལས་ཐ་མལ་པའི་ངང་ཚལ་དུ་མི་སེམས་ཤིང༌།
ཆོས་བདག་པོར་གནང་བའི་ཉམས་ཀྱིས་དཔོན་སློབ་གཉིས་ཀ་ལ་ངོ་མཚར་བའི་གཟིགས་སྣང་བསམ་གྱིས་མི་ཁྱབ་པ་བྱུང༌།
ཞལ་ངོ་རིམ་པར་དགེ་བའི་བཤེས་གཉེན་ཟླ་མེད་པ་བྱོན་པར་མ་ཟད་ཞལ་སློབ་མཁན་ཆེན་བསླབ་གསུམ་པ་དང་སྔགས་འཆང་བསོད་ནམས་ཆོས་འཕེལ་གཉིས་སྙན་བརྒྱུད་མི་ཉམས་པའི་སྲོག་ཤིང་དུ་སོང་ཞིང༌། རྡོ་རྗེ་འཆང་དབང་ཕྱུག་རབ་བརྟན་གྱི་གསུང་ལས་སྐྱེས་པ།
བདག་ཆེན་རིན་པོ་ཆེ་ངག་དབང་ཀུན་དགའ་བསོད་ནམས། མཁན་ཆེན་ངག་དབང་ཆོས་གྲགས། །འཇམ་དབྱངས་དགའ་བའི་བཤེས་གཉེན། སྤྱན་སྔ་ཀུན་དགའ་དོན་གྲུབ།
རྗེ་བཀའ་འགྱུར་བ། མཁན་ཆེན་ཞ་ལུ་བ། གླང་བུ་ཆོས་རྗེ། རྒྱལ་རྩེ་བདག་པོ་བྱམས་པ་ངག་དབང་བསོད་ནམས་རྒྱལ་མཚན། བྱ་གཤོང་མཁན་ཆེན་མང་ཐོས་གྲགས་པ་རྣམ་རྒྱལ། ཡངས་ཅན་མཁན་

པོ་བྱམས་པ་བསོད་ནམས་མཐའ་ཡས། རྗེ་བཙུན་བཀའ་འགྱུར་བས་ཟུར་ཐམས་ཅད་མཁྱེན་པར་སྩལ་བས་མཚོན་ཏེ་ཞལ་སློབ་དེ་དག་ལས་ཀྱང་ཡལ་སློབ་ཉིང་སློབ་སོགས་སྲིད་མཐའི་བར་དུ་འཕེལ་ནས་རང་བསྟན་ཁའུ་པའི་རིང་ལུགས་འཛིན་པར་ཟླ་མེད་པའོ།
།དེ་ནས་བྱ་རྒོད་གཤོང་གི་རྟེན་མཇལ་ལ་ཕེབས་དེ་ནུབ་རྒྱལ་བློན་ལྷ་ཁང་དུ་བཞུགས་པའི་སྲོད་ཀྱི་དུས་རྟ་རྒྱུགས་པའི་རྨིག་པའི་ཁྲབ་སྒྲ་ཆེན་པོ་དང་བཅས་འོད་དམར་པོ་ཆེས་གསལ་བ་ཞིག་དམར་འུར་འུར་བྱུང་བའི་ཁྲོད་ན་རྟ་དམར་རྒྱན་ཁྲབ་ཁྲབ་མང་པོ་བཏགས་པར་མི་དམར་ཞིག་གིས་ཞོན་ནས་སྐོར་ཕྱོགས་ལ་ཡུད་ཀྱི་སོང་ཞེས་པ་ཙམ་ལས་གསལ་བར་མི་འདུག་ཀྱང༌།
ཆོས་རྒྱལ་གྱི་དུས་བྱང་གི་སོ་ཁ་བསྲུང་བར་ལྷ་སྲས་མུ་རུབ་བཙན་པོ་དང་ཞང་བློན་ལྷ་བཟང་ཀླུ་དཔལ་གཉིས་ཀྱིས་གཙོས་པའི་གཡུལ་བཤམས་དུས་ཨྱོན་ཆེན་པོས་རྣམ་སྲས་བཀུག་ནས་བསྟིམ་པའི་འཕྱར་དར་དང་ཕྱག་མཚན་བཞི་པའི་ཆོས་སྐོར་རྣམས་བྱ་རྒོད་གཤོང་དུ་གཏེར་དུ་སྦས་པ་གཉལ་པ་ཉི་མ་ཤེས་རབ་ཀྱིས་སྤྱན་དྲངས་པས་གནས་འདིར་རྒྱལ་པོ་ཆེན་པོ་དངོས་སུ་བཞུགས་གཤིས་མདུང་དམར་ཅན་ཕྱག་མཚན་བཞི་པའི་ཞལ་མངོན་སུམ་དུ་གཟིགས་པར་སྣང༌།
སང་ཐོ་རེངས་ཐེགས་རྩིས་ཀྱིས་སྒོ་དྲུང་ན་ཁལ་འགེལ་བའི་བར་ལ་རྡོ་ཀྱོང་དེ་ལ་ཁྱེལ་མཛད་བཞུགས་པས་མདང་གི་རྟའི་རྨིག་སྒྲ་དེ་བྱུང་ཞིང་འོད་དམར་པོ་ཆེས་གསལ་བས་སའི་རྩི་སྦུར་ཡན་ཉིན་མོ་ལྟར་གསལ་བ་དྲུང་ན་འཁོད་པ་ཐམས་ཅད་ཀྱིས་མཐོང་བ་བྱུང༌།
དེ་ནས་རྨུུ་གཤོང་དུ་ཕེབས་ཡོལ་ནས་ཤངས་ཆོས་རྡོ་རྗེའི་རྒྱས་བཏབ་ཀྱི་བརྒྱུད་པ་དྲུག་

པ་གཉན་སྟོན་སྦས་པའི་རྣལ་འབྱོར་གྱི་རྣམ་སྤྲུལ་མཁན་རིན་པོ་ཆེ་གཞོན་ནུ་བློ་གྲོས་ཆེད་བསྟད་ཀྱིས་ཕེབས། བླ་མ་འདི་ཉིད་བསྟན་འཛིན་གྱི་སྐྱེས་བུ་ཆེན་པོར་དགོངས་ཏེ་གསུང་ངག་རིན་པོ་ཆེ་མཁའ་སྤྱོད་སྐོར་གསུམ།
དམར་པོ་སྐོར་གསུམ་སོགས་གསེར་ཆོས་མགོན་པོ་ཆེ་ཆུང༌། གནོད་སྦྱིན་བེག་ཙེ་སོགས་ཀྱི་དབང་རྗེས་གནང་འཁྲིད་ལུང་མན་ངག་རྣམས་འདི་ནས་བཟུང་སྔ་ཕྱིར་མཇལ་བ་ཚོར་རིམ་གྱིས་སྩལ་ཞིང་གཞན་ཡང་བསྟན་པ་སྤྱི་སྒོས་ཀྱི་གསུང་ཆོས་ཇི་སྙེད་ཅིག་གནང༌།
མཁན་ཆེན་ཉིད་ཀྱི་གསུང་ལས་ཀྱང་དེང་རང་འགྲོ་དོན་ཁྱོངས་ཆུང་བས་འཆད་འཆད་ཉུང་གསུང་བ་ལྟར་ཆོས་བཀའ་དོག་པ་ཙམ་ཡོད་ཚོད་དུ་འདུག་ཅིང༌།
དཔོན་ཡོལ་བ་བླ་ཆེན་དུ་གྲགས་པས་རགས་རིམ་གསན་ཚོད་དུ་འདུག་རུང་ཁོང་པ་རྗེས་སོར་རྟགས་བརྟན་སྤྲུལ་སྐུར་ཧ་ཅང་མོས་དྲག་པའི་སྐྱོན་གྱིས་རང་བསྟན་ཟིན་པའི་རྗེས་ཆེ་བ་མ་བྱུང་ཞིང༌། ཞལ་སློབ་འདི་ཐོན་གྱི་གྲགས་མི་ཆེའང་དབུས་གཡོ་རུའི་ཕྱོགས་སུ་བཀྲ་ཤིས་ཆོས་ཀྱི་སྡེ་གསར་དུ་བསྐྲུན་པས་བསྟན་པའི་མེ་བཙའ་ལྟ་བུར་སོང༌།
བདག་ཆེན་རིན་པོ་ཆེ་འཇམ་དབྱངས་བསོད་ནམས་དབང་པོ་ཐུགས་བློ་གཟུ་བོར་གནས་པས་ཡར་ཀླུངས་བཀྲ་ཤིས་རྩེར་ཕེབས་ནས་བྲག་རྫོང་མའི་འཁྲིད་ཀྱིས་གཙོས་སྙན་བརྒྱུད་ཀྱི་ཆོས་སྐོར་མང་དུ་གསན།
གསང་འཁྲིད་སྐོར་རེ་ཞིག་ཕུལ་བ་མི་འགབ་འདྲ་དགོངས་ཏེ་མ་གསན་གསུངས་པ་མཁན་རིན་པོ་ཆེའི་གསན་ཡིག་བཙེམས་མ་བྱ་རོག་གིས་ཁྱེར་ཏེ་བདག་ཆེན་རིན་པོ་ཆེའི་སྐུ་པང་དུ་བསྐྱུར་བས་ཆོས་སྐྱོང་གིས་གདམས་པ་རྣམས་གཏོད་ཅིག་ཅེས་སྐབས་དབྱེ་བ་ལྟ་བུས་དཔོན་སློབ་གཉིས་ཀའི་ཆེ་བར་སོང་ཞིང༌།
ཐུགས་ཡིད་

ཆེས་ཏེ་ཚང་བར་ཕུལ་བས་མི་ཐོག་གཉིས་ཙམ་གྱི་རིང་བཞི་ཐོག་བླ་བྲང་ཕ་ནོར་དང་བྲལ་བའི་ཁང་སྟོང་འདྲ་བ་སླར་རང་ནོར་ག༵ཏོང་ལེན་ལྟ་བུའི་དབུ་ཚུགས་ཤིང༌། རིམ་གྱིས་སྔགས་འཆང་སེམས་དཔའ་ཆེན་པོ་ངག་དབང་ཀུན་དགའ་བསོད་ནམས་ཡབ་སྲས་ནས་གོང་མའི་རིང་ལུགས་ཀྱི་ཉི་མ་ཕྱོགས་བརྒྱར་འཆར་བའི་རྟེན་འབྲེལ་གྱི་སྒོ་ཡང་བརྒྱུད་པ་འདི་ནས་ཕྱེ་བས་རྡོ་རྗེ་འཆང་བློ་གསལ་རྒྱ་མཚོའི་བསྟན་འཛིན་གྱི་གཙོ་བོ་ཞིག་ཏུ་མངོན།
འདར་བ་ཆོས་རྗེ་ཆོས་དབང་རིན་ཆེན་དཔལ་གྱི་རྒྱ་མཚོ་རྗེ་བཙུན་ཀུན་སྤངས་ཆེན་པོས་མགོན་པོ་ཕུར་ཞབས་མ་གནང་བའི་ཆོས་གླིང་དྲུང་པ་སོགས་གཞི་བྱེས་ཀྱི་འདུས་པ་དུ་མ་དང༌། བསྟན་པའི་སྦྱིན་བདག་སྡེ་པ་འདར་བ་རིན་ཅེན་དཔལ་བཟང་སོགས་ཞལ་ངོ་རྣམས་དང༌།
མདོར་ན་སྐྱ་སེར་མཆོག་དམན་མང་པོར་སོ་སོའི་བློ་དང་འཚམ་པའི་དབང་འཁྲིད་ལུང་མན་ངག་སོགས་སྦྱིན་པ་རྣམ་པ་བཞིའི་སྒོ་ནས་འདོད་པའི་རེ་བ་བསྐང༌།
ཤིང་སྦྲུལ་ལོ་བོ་དོང་དུ་ཐམས་ཅན་མཁྱེན་པ་མཁྱེན་བརྩེའི་དབང་ཕྱུག་རྡོ་རྗེ་བྲག་རྫོང་མའི་ལྗགས་བསྙེན་གྱི་སྐུ་མཚམས་ཤིན་ཏུ་དམ་པར་བར་དུ་གཅོད་པའི་མཚན་མ་ཆེན་པོ་ཞིག་འཇུག་ཉེ་བ་ཐུགས་ཀྱིས་མཁྱེན་ནས་གདན་འདྲེན་ཞུས་པ་ལ་མ་ལྟོས་པར་ཕེབས།
རྗེ་མཁྱེན་བརྩེའི་གཟིགས་སྣང་ལ་རྗེ་བླ་མ་སྐུ་མདོག་བྱུ་རུ་ལྟར་དམར་ཞིང་ཞལ་རྒྱན་སོགས་ཡེ་མེད་པ་ཞིག་འདུག་པར་སྔར་ཕན་ནི་ཞལ་རྒྱན་གཞོར་བ་གནང་གིན་མེད་ད་ལམ་ཅི་ཡིན་ནམ་དགོངས་ཤིང༌།
མཇལ་མ་ཐག་ཐུགས་ལ་དགའ་སྤྲོ་དང་མོས་གུས་ཆེན་པོ་འཁྲུངས། བགེགས་ཀྱི་རྣམ་པ་བྱུང་བ་ལའང་དོགས་གཅོད་ཞུ་མ་དགོས་པར་ལྷུག་པར་གསུངས་ཤིང་

ཆོ་འཕྲུལ་སྣ་ཚོགས་བསྟན་པའི་སྒོ་ནས་ཡིད་སྲུབས་ཀྱི་གཡུལ་ལས་རྒྱལ་བར་མཛད་པས་དེ་ནུབ་ནས་བཟུང་ཐུགས་བདེ་ཉམས་ཤིན་ཏུ་ཆེ་བར་གྱུར། ཟླ་བ་བཅུ་གཅིག་པའི་ནང་དུ་ཐམས་ཅད་མཁྱེན་པ་མཁྱེན་བརྩེའི་དབང་ཕྱུག་འདར་དུ་ཕེབས་ཞག་ཉེར་དྲུག་བཞུགས་ཐམས་ཅད་མཁྱེན་པ་རྡོ་རྗེ་གདན་པའི་ལུགས་ཀྱི་དཔལ་མགོན་སྟོབས་འཕྲོག་དབང་པོའི་གཏོར་མ།
དྲག་པོའི་འཆམས་དབྱངས་ཕྱག་ལེན་ཐམས་ཅད་མཁས་པར་སྦྱོང་བདར་མཛད།
ཞར་བྱུང་དུ་གུར་མགོན་གྱི་མན་ངག་མང་པོ་ཆིག་བརྒྱུད་དང་དུད་སོལ་མའི་སྐོར་དུ་མ་གནང༌། ཚར་ཆེན་ཆོས་ཀྱི་རྒྱལ་པོས་རྡོ་རྗེ་སློབ་དཔོན་དང་མཁྱེན་བརྩེའི་ཞབས་ཀྱིས་ལས་ཀྱི་རྡོ་རྗེ་མཛད་ནས་དཔོན་སློབ་རྣམས་ཀྱིས་ཉེར་དགུ་ལ་གཏོར་ཆེན་གནང་བས་བསྟན་ལ་ལོག་པར་འཁུ་བའི་གཟུགས་ཅན་གཟུགས་མེད་ཀྱི་དཔུང་ཚོགས་མཐའ་དག་ཐལ་བའི་རྡུལ་ཕྲན་བཞིན་དུ་སོང༌།
དེ་ནུབ་མནལ་ལམ་དུ་རྗེ་བླ་མ་རྩེ་གདོང་ཡིན་སྙམ་པའི་ལུང་པ་ཞིག་ན་ཡར་ཕེབས་པའི་མཐར་ཁང་པ་ཞིག་འདུག་པ་དེར་བྱོན་པའི་ནང་དུ་ཤིང་ཁྲིས་བཏེག་པའི་འབོལ་གདན་ནར་མོར་བཏིང་བའི་གཡས་སུ་ཁྱབ་བདག་ཀུན་སྤངས་ཆེན་པོ་དང༌།
གཡོན་དུ་ཀུན་མཁྱེན་རྡོ་རྗེ་གདན་པ་གཉིས་བཞུགས་འདུག་པར་དཔོན་སློབ་གཉིས་ལ་ཕྱག་འབུལ་དང་བྱིན་རླབས་ཞུ་བ་མཛད་ཚེ།
ཐུ་ཆེན་འཇིགས་མེད་དཔའ་བོས་ཕྱག་ལེན་སོགས་བཀུར་གཟོས་མཛད་བྱུང་བར་ཀུན་སྤངས་རིན་པོ་ཆེས་ཀྱང་འདི་འདྲ་ཞིག་མཛད་ཐང་ངམ་དགོངས་པ་ཤར་བར་རྡོ་རིང་རིན་པོ་ཆེས་ཁ་ས་ང་ཚོ་ཆོས་རྗེ་གར་བྱོན་གསུང་བར་བདག་གིས་ཇོ་ནང་པའི་གྲྭ་པ་འཇམ་དབྱངས་སྒེག་པ་ཟེར་བ་གཟུགས་ཆུང་ངེ་བ་ཇོ་ཞྭ་གྱོན་པ་དེ་ལ་ཆོས་

འཆད་ཀྱིན་བསྡད་ཞུས་པར་རྗེ་རྡོ་རྗེ་གདན་པས་ཁྱེད་རྫུན་མ་ཟེར། འཇམ་སྒེག་དང་གནས་གསར་རྗེ་དྲུང་མི་གཅིག་གསུང་བ་ན་ཀུན་སྤངས་རྗེས་སྔོན་དང་ད་ལྟའི་ཁྱད་པར་ཙམ་ལས་གཉིས་ཀའི་གསུང་ལ་འགལ་བ་མེད།
ཁོང་ཡར་ཀླུངས་པར་གྱུར་སྐབས་འཇམ་སྒེག་དང་དེང་སང་གནས་གསར་ཆོས་རྗེ་ཡིན་པས་རྒྱུད་ཅིག །དེར་མ་ཟད་ཆོས་རྗེས་བསྙེལ་ཡོད་པ་འདྲ། ཁྱེད་ཨྱོན་གྱི་ཡུལ་དུ་སྠ་བི་རར་འཁྲུངས་ནས་རྡོ་རྗེ་རྣལ་འབྱོར་མར་དབང་ཞུ་དུས་རྣམ་འབྱོར་པ་སྦྲུལ་གྱི་ག་ཤ་ཅན་དེ་ང་ཡིན།
དེ་དུས་སྠ་བི་ར་པས་གདུག་པ་མང་པོ་བསྒྲལ་གསུང་པ་སོགས་བླ་མ་རྣམ་གཉིས་དྲི་བ་དྲི་ལན་གྱི་ཚུལ་མཛད་པས་འོད་གསལ་དེས་ཁྱོངས་ཤིང་མནལ་སད་པ་ན་ཐུགས་རྒྱུད་ལ་བདེ་ཆེན་གྱི་ཡེ་ཤེས་ཁྱད་པར་ཅན་དང༌།
སྐུ་ཚེ་སྔོན་མའི་གནས་ཚུལ་ལ་ཐུགས་ངེས་འདྲོངས་པས་ངེད་རང་དཔོན་སློབ་་རྣམས་ཀྱིས་ཞལ་གྱི་གཏོར་ཆེན་བྱས་པར་ཀུན་སྤངས་རྗེ་དང་རྡོ་རྗེ་གདན་པ་གཉིས་དགྱེས་ཡོད་པ་འདྲ།
མདང་རྨི་ལམ་འདི་འདྲ་བྱུང་ཞེས་རྗེ་མཁྱེན་བརྩེ་ལ་གསུངས་པར་ཐུགས་ལ་དགྱེས་ཚོར་དང་སྤྱན་ཆབ་འཁྲུག་པ་སོགས་བྱུང་བས། །ཀུན་མཁྱེན་མཁྱེན་བརྩེའི་རྣམ་ཐར་དུ།
མནལ་ལམ་མིང་དུ་བཏགས་པའི་འོད་གསལ་ངང༌། །རྒྱལ་བ་རྡོ་རྗེ་འཆང་གཉིས་མངོན་སུམ་གཟིགས། །ལྐོག་གྱུར་སྔོན་གྱི་གནས་འགའ་ལུང་བཞིན་ཐོབ། །ངོ་མཚར་འདི་དང་འདི་འདྲ་གསུང་བ་ཐོས། །ཨ་ཧོ་སྲིད་པར་འཁྱམས་པས་ཆེས་དུབ་པ།
།བདག་ལ་ཉིད་ཀྱིས་རིང་མོ་ཞིག་ནས་བསྐྱངས། །མངོན་གྱི་ཞལ་བཞེས་སླུ་མེད་བདེན་པའི་མཐུས། །འདིར་ཡང་སློབ་བཤད་སྙན་བརྒྱུད་ལྷུག་པར་སྩལ། །ད་དུང་ཁྱེད་དང་མཚུངས་

པར་མ་གྱུར་པ། །དེ་སྲིད་མགོན་སྐྱབས་དཔུང་གཉེན་གཞན་མེད་པས། །ཡིད་ཆེས་དད་དང་གུས་པས་གསོལ་བ་འདེབས། །སླུ་མེད་ཐུགས་རྗེས་སྔར་བཞིན་གཟུང་དུ་གསོལ། །ཞེས་བྱུང་ཞིང༌། རྗེ་མཁྱེན་བརྩེ་དཔོན་སློབ་ཕྱིར་ཕེབས་གདོང་བླ་མ་དམ་པས་འཁོན་རོག་ཤེས་རབ་ཚུལ་ཁྲིམས་ཀྱི་གཏེར་མའི་ཕུར་པ།
རྗེ་ཉིད་ཀྱི་དབང་བུམ་ཡུན་རིང་གནང་བའི་ཕྱག་དྲིལ་ཤིང་འཁུལ་མ་ཤུབས་བཅས། སེང་ལྡེང་གི་ཁ་ཊྭཱཾ་ག །བདེ་མཆོག་རྩ་རྒྱུད་ཀྱི་ཊཱིཀྐ་མུ་ཏིག་འཕྲེང་བ།
འཕགས་པ་རིན་པོ་ཆེའི་ཐུགས་དམ་གུར་མགོན་ཧོར་སྐུ་ཞིག་སོགས་གནང་སྦྱིན་ཕུན་སུམ་ཚོགས་པ་སྩལ། ཡང་ཁམས་པ་ཨ་ཀྲོ་ཟེར་བས་ཁའུར་རྡོ་རིང་རིན་པོ་ཆེ་ལ་མགོན་པོ་ཞལ་གྱི་ཆོས་སྐོར་དགོས་ཚུལ་ཞུས་ཚེ་རྗེ་འདི་ལ་སྤྱན་ཅེར་གཟིགས་ནས་ཅིས་ཀྱང་བྱེད་གསུངས་ཞལ་གྱིས་བཞེས་ཀྱང་གནང་མ་ཐུབ་པ་ཕྱིས་རྗེ་བླ་མས་གནང་དགོས་བྱུང་བ་ལུང་བསྟན་དུ་འདུག
།མི་རིང་བའི་སྐབས་ཤིག་རྗེ་བླ་མ་འདི་ཉིད་བོ་དོང་དུ་སྤྱན་འདྲེན་མ་ཞུས་པར་ཕེབས་ནས་གཞན་དོན་གཅོད་ཀྱི་རིགས་མེད་ཁྱེད་ལ་ཆོས་ཤིག་གཤོད་དུ་ཡོངས་བ་ཡིན་ཕེབས་པ་གང་ཡིན་དྲི་བ་ཞུས་པར་འཇིགས་བྱེད་ཡིན་ཚུལ་བྱུང་བ་བཞིན་འོ་ཡུག་སྡིང་མར་སྤྱན་དྲངས།
དཔལ་རྡོ་རྗེ་འཇིགས་བྱེད་རྭ་ལུགས་ལྷ་བཅུ་གསུམ་མའི་དབང་བཞི་རྭ་པོད་སོགས་ཡིག་སྣའི་ལུང་དང་མན་ངག །ཤིན་ཏུ་ཟབ་པ་རྭ་འཁྲིད་མཁའ་འགྲོ་སྙན་བརྒྱུད་ཀྱི་ཉམས་འཁྲིད་གནང་བས་རྡོ་རྗེ་ཐེག་པའི་ལམ་གྱི་གནད་གསང་ཐམས་ཅད་ཐུགས་ཀྱི་ཀློང་དུ་གྱུར་པས་བཀའ་དྲིན་དྲན་ཏེ་མཁྱེན་བརྩེའི་ཞབས་ཀྱིས།
དྲན་པས་གདུང་སེལ་ཁྱབ་བདག་མ་ཧེའི་ཞལ། །ངུར་སྨྲིག་ཟོལ་གྱིས་རོལ་པའི་ཕ་རྒོད་དེས།
།འཁྲུལ་མེད་གནད་ཀྱི་ལམ་བཟང་

འདི་བསྟན་ཚེ། །མཐའ་ཡས་ཆོས་ཀྱི་རང་ཞལ་རྗེན་པར་མཐོང༌། །ཞེས་གསུངས། གཞན་ཡང་པདྨ་དབང་ཆེན་ཡང་གསང་ཁྲོས་པའི་དབང་དང་རྟ་པོད་ཀྱི་ལུང་རྫོགས་པར་གནང༌། རིམ་གྱིས་ཤངས་མདའི་རྡོ་རྗེ་སྒྲུབ་ཕུག་ཏུ་གནས་འབྲེལ་ཞག་གསུམ་མཛད་པའི་ནུབ་ཅིག་གཟུགས་མེད་པའི་སྐད་ཅིག་ལ་ཟབ་བུར་སོང་ཨྱོན་རིན་པོ་ཆེ་བཞུགས་ཡོད་ཟེར་བ་ཞིག་བྱུང་བས་རྐྱེན་བྱས།
རྗེ་བླ་མ་ཟབ་བུ་ཕྱོགས་ལ་ཕེབས་པའི་མེ་ཚོར་དུ་ཞག་གཉིས་བཞུགས་པའི་ནུབ་ཁྱེའུ་གཞོན་ནུ་སྔགས་ཆས་ཅན་ཞིག་གིས་སྔར་གསན་པ་དང་མ་གསན་པའི་ཆོས་ཀྱི་རྣམ་གྲངས་སོ་སོར་དབྱེ་ཞིང༌།
མ་ཐོབ་པ་རྣམས་བྲག་ཕུག་འདིའི་ལྟག་ན་ཡོད་གསུང་དེ་ཨྱོན་རིན་པོ་ཆེའི་སྤྲུལ་པར་སྣང༌།
རིམ་གྱིས་ཟབ་བུའི་གཟིམས་ཕུག་གི་སྐུ་བརྙན་བདེ་གཤེགས་འདུས་པའི་དྲུང་དུ་གཅིག་པུར་ཐུགས་དམ་མཛད་པའི་ཚེ་དཀོན་གཉེར་གྱི་བསམ་པར་བླ་མ་འདི་ཚོས་གཏེར་འདོན་ཟེར་ནས་གཟུངས་བཞུགས་མི་བླུག་པའི་ངེས་པ་མེད་སྙམ་སྒོ་དྲུང་ནས་རྫི་གསང་བལྟས་པས་སྐད་གདངས་ཡིད་དུ་འོང་བ་ཤིན་ཏུ་སྙན་པ་ཞིག་གིས་ཐོག་མར་གསུང་འཕྲོས་དང་དེའི་རྗེས་སུ་ཆོས་ལྷང་ལྷང་གསུང་བ་ཐོས་པས་མི་འགའ་རེ་ཡོད་དམ་སྙམ་ཐལ་གྱིས་ཡོངས་པ་ན་གཅིག་པུར་བཞུགས་འདུག་པས་དད་པ་ལྷག་པར་སྐྱེས་ཤིང་དེ་དུས་ཨྱོན་ཆེན་པོ་དངོས་སུ་ཞལ་གཟིགས་ནས་ཟབ་ཆོས་མང་པོ་གསུངས་པར་གདའ།
འཇམ་དབྱངས་མཁྱེན་བརྩེའི་དབང་ཕྱུག་སོགས་ལ་དྲག་པོ་རྩལ་གྱི་བྱིན་རླབས་ཐུགས་དབང་དང་ནཱ་རོ་མཁའ་སྤྱོད་ཀྱི་བྱིན་རླབས་སོགས་སྩལ།
མཁྱེན་བརྩེའི་ཞབས་ཀྱིས་དྲུང་ཡིག་མཛད་ནས་བདེ་ཆེན་དག་

ཞིང་མར་གྲགས་པའི་ཨྱོན་རིན་པོ་ཆེའི་གསོལ་འདེབས་ཚིག་དོན་ཕུན་སུམ་ཚོགས་པ་དེ་ཡང་མཛད། མྱུག་རྒྱལ་ཁང་དུ་ཞག་ལྔ་ཙམ་བཞུགས་ནས་འདར་དུ་ཕེབས། རྣམ་རྒྱལ་ཆོས་རྫོང་དུ་མགོན་ཁང་གསར་དུ་མཛད་ནས་རྡོ་རྗེ་ནག་པོ་ཆེན་པོ་གུར་གྱི་མགོན་པོའི་སྐུ་བྱིས་པ་ལོ་བཅུ་དྲུག་འགྲོ་བའི་ཚད།
ཡུམ་ཆེན། ལྷ་མོ། ཞལ་བྲམ་གཟུགས་གསུམ་ཁྲུ་ཕྱེད་དོ། །རྟག་གཏོར་མགོན་པོ་ཆེ་ཆུང་ལས་མཁན་བཅས་མཚན་ཉིད་དང་ལྡན་པའི་འཛིན་གཏོར་སྤྱན་གཟིགས།
ཐོག་ཏུ་མན་ངག་ལས་བྱུང་བའི་རུ་མཚོན་བཙུགས། སྐུ་བརྙན་རྣམས་དམ་པའི་ཤོག་དྲིལ་ཞལ་ཤེས་མས་བརྒྱན་པའི་རབ་གནས་ཞག་བདུན་མས་འོག་མིན་གྱི་གནས་ནས་མགོན་པོ་དངོས་སུ་བྱོན་པའི་གཟི་བྱིན་གྱི་འཕྲིན་ལས་རྣམ་བཞི་ཐོགས་པ་མེད་པར་སྒྲུབ་པའི་སྐུ་རྣམས་དུས་ཕྱིས་སྡེ་སྲིད་གཙང་པས་རྫོང་བཤིགས་ནས་གཞིས་ཀར་སྤོས།
དེ་ནས་ཀྱང་འཕོས་ཏེ་དེང་སང་ས་སྐྱའི་ཁྱད་འཕགས་མགོན་ཁང་དུ་བཞུགས་པར་སྣང༌།
རྔ་ཡབ་གླིང་གི་མགོན་སོགས་འདྲེན་པ་དང༌། །ཡི་དམ་སྲུང་མའི་ཟློས་གར་གང་ཐུགས་ཤེལ། །དག་པའི་ཚོན་རིས་དབང་གཞུ་ལྟར་བཀྲ་བ། །བུར་ཤིང་དངར་བའི་རོ་བཞིན་དབྱེ་ནུས་མིན། །སྐྱེ་མང་རྗེས་བཟུང་ཐུགས་སྲས་གནས་གསར་བར།
།གཉིས་སྤངས་བླ་མའི་གདམས་པ་ཡོངས་གཏོད་པའི། །རྟེན་འབྲེལ་ཞིང་སྐྱོང་དབང་པོས་ཏེ་སེ་ནས། །དམར་ཟླུམ་སྤྱན་གྱིས་གཟིགས་ཏེ་ཉེ་བར་བསྒྲིགས། །གཡང་སར་འཇིགས་བྲལ་བརྟུལ་ཞུགས་གཤོག་རླབས་ཀྱིས།
།བརྒྱ་ཕྲག་ཆོ་འཕྲུལ་བསྟན་ཚེ་གོས་སེར་མིག །མཁའ་ལྡིང་ཞོན་པའི་ཁེངས་པ་ཡོངས་བོར་ནས། །རུས་སྦལ་གཟུགས་ཀྱིས་ས་ཆེན་

འདེགས་པར་བརྫུ། །རབ་དཀར་ཆོས་འཁོར་གངས་རིའི་ཡང་རྩེ་ནས། །ཚད་མ་བཞི་ལྡན་འཇིགས་མེད་སེང་གེའི་གླུས། །ཤེས་རློམ་རི་དགས་སྤྱོད་མེད་ཐུན་མོང་གི །གདམས་པའི་རྩྭ་ཆུར་མགོ་བོ་བསྟད་དེ་ཉོལ། །འཁོར་ལོས་སྒྱུར་བའི་རིགས་བརྒྱུད་ལྷ་ཡི་སྲས།
།སྟོང་ཕྲག་བྱུང་ལ་མང་པོར་འཛིན་བློ་ཆུངས། །མཁས་དང་གྲུབ་པའི་སློབ་བུ་གསེར་རིའི་སྦུབས། །ཤར་བའི་གྲངས་མེད་ཟླ་བ་འདི་ལ་ལྟོས། །ལེགས་ལྡན་དཔའ་བོ་ལྷ་མིན་དཔུང་ཚོགས་ལས།
།རྣམ་པར་རྒྱལ་བའི་གད་བརྒྱངས་སྒྲོག་པའི་གནས། །ཧ་ཧར་བཞད་པའི་དུར་ཁྲོད་རྒྱུ་བའི་སྟག །མཆེ་བའི་རྩེ་མོར་དགྲ་བོའི་དོན་སྙིང་འཁྲིག །གསོལ་འདེབས་ལས། བསྟན་སྲུང་མཆོག་རྣམས་ལས་ལ་བསྐུལ་བའི་ཚེ།
།རུ་མཚོན་རྩེ་ལ་གྲི་གུག་འབར་བ་གཟིགས། །བཀའ་ཡི་སྤྲིངས་ཡིག་བི་ཧཱར་གཙུག་གིས་མཆོད། །དམ་ཅན་བྲན་དུ་འཁོལ་ལ་གསོལ་བ་འདེབས། །མུ་སྟེགས་འདུལ་བར་རྗེ་བཙུན་བཀས་བསྐུལ་ཞིང༌།
།རྣལ་འབྱོར་དབང་མོས་སྤྱན་འདྲེན་ཚུལ་བསྟན་ཀྱང༌། །བསྟན་ལ་རྗེས་དགོངས་སྐུ་ཚེའི་འདུ་བྱེད་མཆོག །སླར་ཡང་བྱིན་གྱིས་བརླབས་ལ་གསོལ་བ་འདེབས། །དད་ལྡན་བཀའ་འབངས་མཆོག་གི་སྐྱེ་བ་གང༌།
།ལྕང་ལོ་ཅན་ནས་ཡོངས་པའི་གནོད་སྦྱིན་གྱིས། །དྲི་མེད་ནོར་བུའི་འོད་ཟེར་འཕྲེང་མཛེས་པ། །དྲིན་བསབ་མཆོད་པ་ཕུལ་ལ་གསོལ་བ་འདེབས། །ཞེས་པར་ཚིག་གིས་ཟིན་མི་ཟིན་སྣ་ཚོགས་པའི་ལོ་འདི་ནང་དུ་དབྱངས་ཅན་ལྷ་མོས་རྗེས་སུ་བཟུང་བའི་རྗེ་ཀླུ་སྒྲུབ་རྒྱ་མཚོ་ཞེས་ཤེས་བྱ་ཐམས་ཅད་ལ་མཁྱེན་པའི་སྤྱན་ཡངས་པ་དེ་ཉིད་ཞབས་ཀྱི་པདྨ་ལ་གཙུག་གི་ནོར་བུས་རེག་པར་བྱོན་ཏེ་སྐུ་གསུང་ཐུགས་ཀྱི་ཡོན་ཏན་

ཟླ་བའི་ཟེར་གྱིས་རྣམ་པར་ཕྱེ་སྟེ་མི་འཕྲོགས་པའི་དད་པ་མཆོག་གི་ཀུནྡ་ཡོངས་སུ་བཞད་པ་ལ་བརྟེན་ལྕགས་མོ་ཕག་གི་ལོ་དཔྱིད་ཀྱི་དཔལ་མོའི་དགའ་སྟོན་དར་བའི་ཚེ་གསང་ཆེན་སློབ་བཤད་ཀྱི་སྔགས་གྲ་འདར་སྟོད་ཆོས་འཁོར་ཡང་རྩེར་མཁན་རིན་པོ་ཆེ་འཇམ་པའི་དབྱངས་བློ་གྲོས་རྣམ་རྒྱལ།
ཐུགས་ཀྱི་སྲས་གནས་ལྔ་རིག་པའི་པཎྜི་ཏ་ཆེན་པོ་ཀླུ་སྒྲུབ་རྒྱ་མཚོ། རྗེ་རབ་བརྟན་པ་སོགས་སྐལ་ལྡན་གྱི་གདུལ་བྱ་ཁ་ཤས་ལ་ཚེ་གཅིག་ལ་འདུས་པ་རྣམ་གསུམ་གྱི་འཕྲང་བརྒལ་ཏེ་བཅུ་གསུམ་རྡོ་རྗེ་འཛིན་པའི་ས་ཆེན་པོར་བགྲོད་པའི་ངེས་ལམ་ཟབ་མོ་སྙན་བརྒྱུད་ཚད་མ་བཞི་དང་འབྲེལ་བའི་གསུང་ངག་རིན་པོ་ཆེ་སློབ་བཤད་ཀྱི་དབང་བྱིན་རླབས་འཁྲིད་ལུང་མན་ངག་མཐའ་དག་རྫོགས་པར་གནང༌།
གསུང་རྒྱུན་ཉམས་པ་མེད་པའི་ལམ་འབྲས་ཀྱི་འཁྲིད་ཡིག་ཆེན་མོའང་ཟིན་བྲིས་མཛད་ནས་སྤྱན་ལམ་དུ་ཕབ་པས་ངའི་གསུང་ངག་སློབ་བཤད་ཀྱི་བཀའ་ཁྱེད་ལ་བབས་སློབ་མའི་ཚིལ་བུ་ལྟ་བུ་ཡིན་ཞེས་དགྱེས་རྩེར་སོན།
ཞལ་སློབ་ཀྱི་ནང་ནས་ཀུན་མཁྱེན་མཁྱེན་བརྩེ་གོང་དུ་ཕུད་པའི་རྗེ་བཙུན་བོད་མཁར་བ། མཁན་ཆེན་གཞོན་ནུ་བློ་གྲོས། རྗེ་འདི་གསུམ་འགྲན་གྱི་ཟླ་མེད་དུ་མངོན་ཞིང༌།
ཁྱད་པར་ཀུན་མཁྱེན་ཀླུ་སྒྲུབ་པའི་གསུང་ལས་སྐྱེས་པའི་བཤེས་གཉེན་པཎ་ཆེན་ངག་དབང་ཆོས་གྲགས། །འཇམ་དབྱངས་དགའ་བའི་བཤེས་གཉེན་སོགས་མཁས་གྲུབ་མང་དུ་བྱོན་ཞིང༌།
མཁན་ངག་དབང་ཆོས་གྲགས་ནས་རྩེ་གདོང་ཁྲི་ཆེན་ཀུན་དགའ་བསོད་ནམས་ལྷུན་གྲུབ། ས་སྐྱ་ཁྲི་རིན་པོ་ཆེ། རྒྱལ་རྩེ་བདག་པོ་བྱམས་པ་ངག་དབང་བསོད་ནམས་རྒྱལ་མཚན་ཁུ་དབོན། བྱ་གཤོང་མཁན་ཆེན་མང་ཐོས་གྲགས་

པ་རྣམ་རྒྱལ། ཡངས་ཅན་མཁན་པོ་བྱམས་པ་བསོད་ནམས་མཐའ་ཡས། གཟིམས་ཤག་ཆོས་རྗེ་ངག་དབང་རྣམ་རྒྱལ་སོགས་མཐའ་ཀླས་པ་བྱོན་ཏེ་རུ་ལག་སྟོད་ཀྱི་འཛིན་མར་ཁའུ་བྲག་རྫོང་པའི་རིང་ལུགས་གདུགས་དཀར་པོ་གཅིག་གིས་མངོན་པར་ཁྱབ་པའི་འཕྲིན་ལས་ཀྱི་འཇུག་པ་མཆོག་ཏུ་ཡངས།
རྗེ་འདི་ཉིད་ཀྱི་བསླབ་སྟོན་ལྟར་ཀླུ་སྒྲུབ་རྗེས་གཞི་བསྙེན་མཛད་པར་གེགས་ཀྱི་རྣམ་པ་ཅུང་ཟད་བྱུང་བའི་ཚེ་ཞུ་ཡིག་ཕུལ་བའི་ལན་འདི་ལྟ་སྟེ།
ཨོཾ་སྭ་སྟི། དཔལ་བརྒྱུད་པ་ཀུན་འདུས་རིགས་བརྒྱའི་མགོན། །ཕ་དངོས་གྲུབ་འབྱུང་གནས་ཡིད་བཞིན་ནོར། །རྗེ་དྲན་པས་གདུང་སེལ་རྡོ་རིང་པ། །བུ་སྣོད་ལྡན་གྱི་རྒྱུད་ལ་བྱིན་གྱིས་རློབས།
།ཁྱེད་དལ་འབྱོར་རྟེན་མཆོག་ལེགས་པར་ཐོབ། །ཕྱི་ཐོས་བསམ་གྱི་སྒྲོ་འདོགས་རྒྱ་ཆེར་བཅད། །ཡོངས་ལས་འཕྲོ་དང་བརྩོན་འགྲུས་གཉིས་སུ་འཛོམ། །ལམ་རྡོ་རྗེ་ཐེག་པའི་ཡང་བཅུད་ཐོབ། །དུས་དེང་སང་བསམ་གཏན་གྱི་ཁང་བུ་ན།
།ལུས་ཟབ་གསལ་ལྷ་རུ་ལམ་མེ་བསྒོམ། །ངག་རྡོ་རྗེའི་སྔགས་སུ་དིར་རི་སྒྲོག །སེམས་བདེ་ཆེན་གྱི་ངང་དུ་ཆམ་མེ་བ། །ཆོས་འདི་འདྲའི་ཉམས་ལེན་ཤེས་ཙ་ན། །རྟེན་དལ་འབྱོར་ལ་སྙིང་པོ་ལོངས་པ་ཡིན།
།མ་འགྲོ་བའི་དྲིན་ལན་ལོན་པ་ཡིན། །བུ་མཁས་པའི་ཐུགས་ལ་དེ་ལྟར་ཞོག །སེམས་དགའ་བ་སྤྲོ་བ་རྒྱ་ཆེར་སྐྱེད། །ཡང་དར་ཅིག་ཐུགས་ལ་འདི་ལྟར་ཞོག །རྗེ་བླ་མ་སྤྱི་གཙུག་ན་འདུ་འབྲལ་མེད།
།ཆོས་ཅི་གནང་རང་སེམས་དག་པའི་འཁྲུལ། །དེ་རིམ་གཉིས་ལམ་དུ་འཁྱེར་ཚུལ་ཤེས། །ད་གང་ལྟར་བྱས་ཀྱང་བདེ་བ་ཡིན། །ཅེས་ཚིགས་སུ་བཅད་པས་མདོར་བསྡུས་ཏེ་གདམས་ནས་

བགེགས་ཀྱི་རྣམ་པས་ཁམས་འདུས་པ་སྒྱིད་ལུག་པ་ཏིང་ངེ་འཛིན་མི་གསལ་བ་སྙམ་བྱེད་པ་སོགས་སྐབས་འགར་འབྱུང་བ་ནི་རྡོ་རྗེ་ཐེག་པའི་ལམ་གྱི་བོགས་ཡིན་པས་ལྟ་བ་གསལ་སྟོང་ཟུང་འཇུག་ལས་མ་གཡོས་པར་གནང་བ་ཞུ།
ཞེས་པ་གནང་བ་ལ་བརྟེན་ནས་བགེགས་ཀྱི་འཆིང་བ་མཐའ་དག་ནམ་མཁའ་ལ་སྦྲུལ་མདུད་བཞིན་གྲོལ། མཁས་གྲུབ་ཆེན་པོ་འདི་ཉིད་ལ་མཁའ་སྤྱོད་སྐོར་གསུམ། དམར་ཆེན་སྐོར་གསུམ་སོགས་ཀླུ་པའི་གསེར་ཆོས་བཅུ་བཞི།
རྡོ་རྗེ་ནག་པོ་ཆེན་པོ་གུར་གྱི་མགོན་པོ། དཔལ་མགོན་སྟོབས་འཕྲོག་དབང་པོ་སོགས་ཀྱི་ཆོས་སྐོར་ཐུན་མོང་དང་ཐུན་མོང་མ་ཡིན་པ། གཤེད་དམར་སྤྲོས་མེད། བཀའ་གདམས་སོགས་བསྟན་པ་སྤྱི་བྱེ་བྲག་གི་ཟབ་རྒྱས་ཆོས་ཀྱི་བདུད་རྩིས་ཐུགས་ཀྱི་བུམ་བཟང་ཡོངས་སུ་གང་བར་མཛད་དོ།
།ལན་ཅིག་ཤར་ཕྱོགས་སུ་དགག་དགོས་ཆེ་བ་ཞིག་ལ་ཕེབས་པའི་སྟ་གོན་གྱི་ཚེ་གྲང་མོ་ཆེའི་མགོན་ཁང་གི་རུ་མཚོན་རྣམས་ལ་བཀའ་བསྒོ་འཕྲིན་བཅོལ་མཛད་པའི་དུས་གཟིགས་སྣང་ལ་དེའི་ཐད་ཀྱི་ནམ་མཁའ་རྡོ་རྗེ་སྲིན་པོ་སྐུ་ཤིན་ཏུ་ཆེ་བ་ཞིག་གིས་ཕྱག་གཡས་ཀྱིས་གྲི་གུག་སྒོ་ཚད་ཙམ་འཆར་སྟབས་སུ་བཟུང་བར་མེ་ལྕེ་ཚ་ཞིང་རྩུབ་པའི་ཚ་ཚ་ཕྱོགས་བཅུར་འཕྲོ་བ་གསལ་བར་གཟིགས་ཤིང༌།
དེར་མ་ཟད་གཉན་མགོན་ཆེན་པོ་དང་ཕོ་ཉ་ལས་མཁན་རྣམས་ཀྱིས་ལོག་པར་འཁུ་བའི་དཔུང་ཚོགས་རྣམས་ཕྱེ་མ་ལེབ་དང་མེ་ལྕེའི་ཚུལ་བཞིན་རྡུལ་དུ་བརླག་པའི་གཟིགས་སྣང་ཅི་ཡང་བྱུང་བར་མངོན།
གཙུག་ལག་ཁང་བསྲུང་བའི་རྒྱལ་པོ་ལི་བྱིན་ཧ་ར་སོགས་སྣང་སྲིད་ཀྱི་དྲེགས་པ་ཅན་མང་པོར་བཀའ་རྟགས་ཀྱི་སྤྲིངས་ཡིག་སྩལ་བ་དག་ཀྱང་གཙུག་ཏོར་གྱི་རྩེ་མོར་འགོད་ཅིང་དམ་ལས་མི་འདའ་བས་

འཕྲིན་ལས་ཚུལ་བཞིན་དུ་སྒྲུབ་པ་མང་ལ། དེ་བས་ཆེས་ལྷག་པ་རྡོ་རྗེའི་ཆོས་སྐྱོང་རྣམས་ཀྱང་བྲན་དུ་འཁོལ་ཏེ་ཇི་ལྟར་བསྒོ་བ་ལྷུར་ལེན་པས། ཐམས་ཅད་མཁྱེན་པ་མཁྱེན་བརྩེའི་ཞབས་ཀྱིས་མཛད་པའི་བསྟོད་པར།
གུར་གྱི་མགོན་པོ་དཔའ་བོ་བྲམ་ཟེའི་གཟུགས། །འཆི་བདག་དབང་ཕྱུག་གིང་ལྔ་གཟའ་གདོང་སོགས། །དམ་ཅན་རྒྱ་མཚོ་མངོན་སུམ་བྲན་དུ་འཁོལ། །མཐུ་སྟོབས་ནུས་པའི་གཏེར་ལ་གསོལ་བ་འདེབས། །ཞེས་བྱུང་བས་ཀྱང་ཤེས་ནུས།
དེ་ཡང་ཀུན་སྤངས་རིན་པོ་ཆེས་ཁྱེད་ལ་མཁའ་སྤྱོད་མའི་བྱིན་རླབས་བྱས་རེས་ཀྱིས་ལྟས་ཡ་མཚན་པ་རེ་ཡོང་གིན་འདུག་པས་མཁའ་སྤྱོད་དུ་མྱུར་བར་འཁྲིད་ཉེན་ཡོད་ཚུལ་ཚེ་སྒྲུབ་ལ་ནན་ཏན་སྐྱེད་མཛོད་སྐུ་ཚེ་རིང་བ་བྱུང་ན་བསྟན་པ་དང་སེམས་ཅན་ལ་ཕན་ཞིང་མཐུ་སྟོབས་ཆེན་པོ་ཡོང་བའི་ལུང་བསྟན་ལྟར་སྔ་གོང་ཞིག་གཟིགས་སྣང་ལ་སྐས་རིང་པོ་བཙུགས་པ་ལ་བུད་མེད་མདའ་དར་ཁྱེར་བ་གསུམ་བབས་བྱུང་ནས་ཁྱེད་གདན་འདྲེན་ལ་ཡོངས་ཟེར་བར་ད་ལྟ་ང་ལ་ཕ་མའང་ཡོད་པས་མི་འགྲོ་གསུངས་པར་བུད་མེད་དེ་རྣམས་ལོག་སོང༌།
གྲང་མོ་ཆེར་བཞུགས་སྐབས་ཤིག་འོད་གསལ་གྱི་ངང་དུ་རྗེ་བཙུན་རྡོ་རིང་པ་ཆེན་པོ་བྱོན་ཏེ་ད་ལྟ་རྒྱ་གར་ལྷོ་ཕྱོགས་ན་མུ་སྟེགས་ཀྱི་རྒྱལ་པོ་སྟོབས་ཆེ་བ་ཞིག་ཡོད་པས་དེ་འདུལ་དུ་ཁྱེད་འགྲོ་དགོས་པ་འདུག་གསུངས་པར་བརྟེན་ཞག་འགའི་བར་བླ་མ་ལ་གསོལ་བ་འདེབས་པ་མཛད་པ་ན་འཇམ་དབྱངས་མཁྱེན་རྩེའི་དབང་ཕྱུག་སྐུ་དྲུང་དུ་བཞུགས་པའི་ནུབ་ཅིག་དག་སྣང་དུ་ནམ་མཁའ་ནས་མཐོངས་ཁུང་ལྟ་བུ་སྐྱ་ཤར་རེ་བ་ནས་རུས་པའི་སྐས་བཙུགས་པར་བུ་མོ་དམར་མོ་ལོ་བརྒྱད་ཙམ་ལོན་པ་རུས་རྒྱན་ཆབ་བེ་བ་བཏགས་པ་ཞིག་རྒྱབ་འབབ་

ཏུ་བྱུང་ནས་རྗེ་བཙུན་རྡོ་རིང་པ་ཆེན་པོས་ཁྱོད་འབོད་དུ་བཏང་བ་ཡིན་འགྲོའམ་མི་འགྲོ་ཟེར་བ་ལ་ཐུགས་མི་སྤྲོ་བའི་རྣམ་པས་ལམ་འབྲས་བཤད་འཕྲོ་ཡང་ཡོད་གསུངས་པས་སྐས་དེ་ལ་རྒྱབ་འཛེགས་ཀྱིས་ལོག་སོང་རྗེས་སྐས་བསྡུས་ཤིང་མཐོངས་ཁུང་མི་སྣང་བ་གྱུར་ན་ཡང་ལྟས་དེ་དག་དང་རྡོ་རྗེ་བཙུན་མོས་མཁའ་སྤྱོད་དུ་གཤེགས་པར་བསྐུལ་བས་ཞིང་ཁམས་འཕོའམ་དགོངས་པའི་ཐུགས་སོམ་ཉིར་གྱུར་པའི་ཚེ།
རེ་ཞིག་ལོན་པ་ན་ཀུན་སྤངས་རིན་པོ་ཆེ་འོད་གསལ་གྱི་ངང་དུ་ཕེབས་ནས་མུ་སྟེགས་པའི་རྒྱལ་པོ་རྒན་པ་དེ་ཤི་བས་གཞོན་པ་དང་ཁྱེད་ལས་འབྲེལ་མི་འདུག་ད་ལམ་གཞན་ཞིག་བཏང་ཡོད་སྐོར་ཅིག་འབྱོན་མི་དགོས་འདུགས་གསུངས་པར་སྣང་ཞིང༌།
སྐལ་ལྡན་གྱི་སློབ་མ་མང་པོས་ཡུན་རིང་པོར་བཞུགས་པའི་རྟེན་འབྲེལ་གྱི་སྒོ་སྒྲིག་པའི་གསོལ་བཏབ་དང༌། རྗེ་བཙུན་ཨ་བ་དྷཱུ་ཏཱི་པའི་བསླབ་བྱའི་གསུང་རྣམས་ཐུགས་ཀྱིས་དྲན་ཏེ་ཁ་བ་རི་པ་རྣམས་ཀྱི་བསྟན་འགྲོའི་ཆེད་དུ་སྐུ་ཚེ་བྱིན་གྱིས་བརླབས་པ་ནི།
འཕགས་པ་ཡོངས་སུ་མྱ་ངན་ལས་འདས་པའི་མདོ་ལས། དེ་བཞིན་གཤེགས་པའི་སྐུ་ནི་རྡོ་རྗེའི་སྐུ་ཡིན་ཏེ། དེང་ཕྱིན་ཆད་ཁྱོད་ཀྱིས་དོན་འདི་རྩེ་གཅིག་པའི་སེམས་ཀྱིས་ཡིད་ལ་བྱ་ཡིས།
ཟག་བཅས་ཀྱི་སྐུར་ནི་མི་བསམ་མོ། །ཞེས་འཇའ་ལུས་རྡོ་རྗེའི་སྐུ་འགྲུབ་པ་ཐམས་ཅད་ཀྱི་ངང་ཚུལ་ཡིན་ཞིང་གདུལ་བྱ་སོ་སོའི་ལས་སྣང་གི་དབང་གིས་མཐོང་ཚུལ་སྣ་ཚོགས་འབྱུང་བ་ནི།
མྱང་འདས་རྒྱ་གར་འགྱུར་ལས། རེས་འགའ་ནི་སེམས་ཅན་རྣམས་ཀྱིས་དེ་བཞིན་གཤེགས་པ་གྲོངས་སོ་སྙམ་དུ་ཡང་དག་པར་ཤེས་མོད་ཀྱི། དེ་བཞིན་གཤེགས་པ་ནི་དུས་ཐམས་ཅད་དུ་རྟག་པ་དང་བརྟན་པ་དང་ཐེར་ཟུག་པ་ཡིན་ཏེ།
ཞེས་འབྱུང་བ་ལྟར་རོ།

།གསང་བའི་བདག་པོས་རྗེས་སུ་བཟུང་བའི་འ་ཞ་ནམ་མཁའི་མཚན་ཅན་སྦྱིན་བདག་གི་གཙོ་བོ་ཐུགས་དད་ཤིན་ཏུ་ཆེ་བའི་ཁར་གཤེགས་པར་སྔོན་དུ་ཕྱོགས་ཚེ་སྐྱབས་འཇུག་གི་གསོལ་འདེབས་ནན་ཏན་དུ་མཛད་པས་ཐུགས་རྗེའི་རྒྱུད་བསྐུལ་བའི་མཐུས་མཚན་བཅས་མཚན་མེད་ཀྱི་སྐྱབས་འཇུག་ཆེད་དུ་བསྟད་པ་རྒྱུན་མར་གནང་ཞིང༌།
རྗེ་བཙུན་རྡོ་རིང་པ་ཆེན་པོས་རྗེ་ཉིད་ལ་ལྟོས་པ་ཐམས་ཅད་རྗེས་སུ་འཛིན་པའི་ཞལ་བཞེས་ཡོད་པ་བཞིན་ཐུགས་ཡུས་པའི་རྣམ་པས་གསོལ་བ་རྩེ་གཅིག་ཏུ་བཏབ་པ་ན།
ཐུགས་དམ་འོད་གསལ་ཞིག་ལ་རྗེ་བཙུན་གཉིས་སྤངས་ཞབས་བྱོན་ནས་གནས་གསར་པའི་སྡེ་པ་ཁོང་བདག་ཆེན་རྡོ་རྗེ་འཆང་ཡབ་སྲས་ཀྱི་བསྟན་པ་སྟོབས་ཀྱིས་འཛིན་པའི་སྦྱིན་བདག་ཁྱད་པར་ཅན་ཡིན་གཤིས་ཆོས་སྐྱོང་སྲུང་མ་རྣམས་ཀྱིས་ཀྱང་ལུས་དང་གྲིབ་མ་བཞིན་འགྲོགས་ནས་གྲོགས་བྱེད་ཀྱིན་འདུག
།འོན་ཀྱང་སྔོན་གྱི་ལས་ཤུགས་ཤིག་གིས་རྒྱ་ནག་གི་མཐའ་འཁོབ་ཏུ་རུ་དྲ་མོ་ཞིག་གི་མངལ་དུ་ཟླ་བ་བདུན་ཙམ་གནས་རྗེས་མ་དེ་ཆོས་སྐྱོང་རྣམས་ཀྱིས་བསྒྲལ་ནས་ཕྱག་ན་རྡོ་རྗེའི་དྲུང་དུ་སྐྱེ་བ་བླངས་ཏེ་དོན་འགྲུབ་པར་མཆིས་མོད།
ཁྱེད་ཀྱིས་འབད་རྩོལ་མཛད་ན་ཡུན་ཐུང་ངུ་ཞིག་གིས་ཆོག་པ་འདྲ་གང་ལྟར་དོ་ནུབ་མཇལ་བར་འོང་གསུངས་པ་བཞིན་ཆེད་དུ་ཐུགས་འདུན་བསྟད་པས་ཚེས་བཅོ་ལྔའི་ནུབ་ཨཱ་ཙརྻ་འདྲས་བརྟེན་ནས་སྡེ་པ་སྔོན་དུས་ཀྱི་སྲིད་པའི་ཆ་བྱད་བཞིན་བྱུང་སྟེ།
ཁོ་བོ་ཚེ་འཕོས་རུང་བླ་མ་རྣམས་ཀྱི་ཐུགས་རྗེ་དང་གྲོགས་ཨཱ་ཙརྻ་འདི་རྣམས་ཀྱིས་བྱས་པས་རྒྱལ་ཁ་བྱུང༌། ད་ལྟ་ལྷའི་སྒོམ་བཟླས་དང་གཏོར་བསྔོས་ཀྱང་མ་ཆག་ཕྱག་རྡོར་གྱི་གསལ་འདེབས་ཤིག་དགོས་ཞུ་བ་ལྟར་ཕྱག་འཁྲིད་མཛད་

དེ་ནས་ཞག་གསུམ་གྱི་རིང་གསང་བདག་གི་དཀྱིལ་འཁོར་དུ་བཅུག་སྟེ་མཚན་བྱང་ལ་དབང་བསྐུར་ལམ་སྟོན་མཛད་པས་ཞག་འགའ་ཞིག་སོང་བ་ན་འབྲུག་གི་སྒྲ་སྙན་པོ་བྱུང་བའི་རྐྱེན་གྱིས་གཟིགས་པའི་ཚེ་ནོར་བུ་མིག་གསུམ་པ་འོད་ཟེར་འཕྲོ་བས་གཟིམས་ཆུང་གི་ནང་གང་བ་བྱུང་བས་སྡེ་པ་དེ་གནོད་སྦྱིན་བདེ་ལྡན་འོད་ཟེར་ཞེས་འབྲུག་གི་གཞོན་པ་ཅན་གྱི་རྣམ་པར་ལྕང་ལོ་ཅན་དུ་སྐྱེས་ཏེ།
དཔལ་གསང་བའི་བདག་པོས་རྗེས་སུ་བཟུང་བས་རྗེ་འདི་ཉིད་ལ་དྲིན་ལན་བསབ་པའི་ཆེད་དུ་ནོར་བུ་ཕུལ་བར་སྣང༌།
སྡེ་པ་གཤེགས་རྗེས་རྗེ་བླ་མ་བོ་དོང་ནས་མྱུར་དུ་ཕེབས་འཇམ་དབྱངས་མཁྱེན་བརྩེའི་དབང་ཕྱུག་གཙོ་བོར་གྱུར་པའི་ཞལ་ངོ་རྣམས་དང་དོན་གཉེར་ཅན་ཉི་ཤུ་སྐོར་ལ་ནཱ་རོ་ཏ་པའི་སློབ་བཤད་ཀྱི་བྱིན་རླབས།
རྩ་དབུ་མའི་ཉམས་འཁྲིད་ཟབ་མོ་དང་ཆོས་སྐོར་རྣམས་སྩལ། སེམས་ཉིད་གསལ་སྟོང་གསང་བའི་རྗེ་བཙུན་མ་གཅེར་མཐོང་དུ་ངོ་སྤྲད་པར་བརྟེན།
མཁྱེན་བརྩེའི་གསུང་ལས། ཨ་ཧོ་རྒྱལ་ཡུམ་དབང་མོས་མངོན་སུམ་དུ། །དུ་མའི་སྐྱེ་བར་རྗེས་བཟུང་བླ་མ་མཆོག །མཆོག་འདིས་ཟབ་མོའི་ཉེ་ལམ་འདི་བསྟན་ཚེ། །ཚེ་འདིར་མཁའ་སྤྱོད་སྒྲུབ་ལ་ཐེ་ཚོམ་བྲལ།
།ཞེས་གསུངས། རིམ་གྱིས་ཤངས་སྲེག་ཤིང་རིན་ཅེན་སྒང་གི་དགོན་པར་སྡེ་པ་གནས་གསར་བས་སྤྱན་དྲངས་པ་བཞིན་ཕེབས། དཔལ་ལྡན་ཆོས་སྐྱོང་གི་ཐུགས་བཅུད་འཇམ་དཔལ་དམར་པོའི་དབང་བྱིན་རླབས།
ཟབ་ལམ་སྤྲོས་པ་མེད་པའི་ཉམས་འཁྲིད་ཟབ་མོ་ཤིན་ཏུ་སྨིན་པར་གནང་བས། མཁྱེན་བརྩེའི་གསུང་ལས། དཔེ་ནག་བལྟས་པའི་བཤད་ཡམས་ཙམ་མ་ཡིན་པར་ཐུགས་ཉམས་སུ་ཇི་ལྟར་མྱོང་བ་བཞིན་བསྟན་པས་སེམས་ཀྱི་སྒྲོ་འདོགས་ཐམས་ཅད་དེར་ཆོད

། སླར་གྲུབ་ཐོབ་ཏུ་བཏགས་པའི་བླུན་པོ་འགའ་རེའི་རྐང་པ་ལ་གཏུག་དགོས་བསམས་པའི་བློ་རྩ་བ་ནས་བུད་ལམ་དང་ལམ་མིན་པའི་ཤན་ཆོད་པ་ཞིག་བྱུང་སྟེ། འཇམ་དཔལ་ཁྲོས་པ་དུས་དགྲའི་དབང་པོ་དེས། །འཇམ་པའི་དབྱངས་ཀྱིས་ཐུགས་བཅུད་འདི་བསྟན་ཚེ།
།འཇམ་དབྱངས་བཞེད་པའི་དོན་དེ་ཁོ་བོས་རྟོགས། །འཇམ་དབྱངས་དངོས་སུ་བྱོན་ཀྱང་ཞུ་རྒྱུ་མེད། །ཅེས་གསུངས། རིམ་བཞིན་བསྟན་པའི་སྦྱིན་བདག་ཆེན་པོའི་ཐུགས་ངོ་དང་བསྟུན་འོ་ཡུག་སྡིངས་མར་ཕེབས་ཐུགས་སྲས་མཁྱེན་བརྩེའི་དབང་ཕྱུག་ལ་རྗེ་བཙུན་ཡབ་དང་ཐུན་མོང་བའི་རྩ་དབུ་མའི་འཁྲིད་སོགས་སྩལ།
དེ་ནས་རྗེ་བླ་མས་ཀུན་མཁྱེན་མཁྱེན་བརྩེ་ལ་ད་ལོ་ཞ་ལུར་གནས་སྐོར་དང་སྦྲགས་ནས་བྱོན་བུ་ལུགས་ཀྱི་དབང་རྣམས་ཐོབ་ན་མ་ཐོབ་ན་མཛོད།
ཆོས་ལུང་དུ་བཞུགས་མཁན་ཁྲི་ཁང་རྗེ་བཙུན་མ་རང་ཁུངས་དག་པས་དེར་ཞུ་བ་དང་རྣམ་སྲས་ཀྱི་དབྱངས་རོལ་འདྲ་ཡང་རྩད་གཅོད་དགོས་པའི་བསླབ་སྟོན་གནང་བ་ནི་ཡབ་སྲས་གཉིས་ཀ་ཞ་ལུའི་མཁན་ཐོག་ཏུ་ཕེབས་པའི་མངོན་མཁྱེན་དུ་མཆིས།
རྗེ་འདི་ཉིད་དབུས་ནས་མགྱོགས་འཁོར་ཞིག་མཛད་ནས་ཁྲི་ཁང་དུ་ཕེབས་དུས་རྗེ་མཁྱེན་བརྩེའི་དབང་ཕྱུག་ལ་བདེ་མཆོག་ནག་པོ་པའི་དབང་དང་ཞལ་བཞི་པའི་གསང་འཁྲིད་གནང༌།
རྗེའི་དྲུང་ནས་ཀྱང་གསེར་དངུལ་སོགས་འབུལ་བ་སྟོབས་ཆེ་བ་བསྟར་རོ། །མང་ཐོས་ནོར་བུའི་གདེངས་ཅན་ཀླུ་ཡི་དབང༌། །རིག་པ་སྲིད་སྒྲུབ་མདའ་བཞིན་རབ་དྲང་བས།
།རྒྱ་ཆེན་གཞུང་བརྒྱ་སྨྲ་ལ་མཚོ་བྱུང་མ། །སྙིང་ཞུགས་མཁས་དེས་ཁྱོད་ཞབས་གཙུག་ཏུ་བསྟེན། །སློབ་བཤད་ཁྱབ་འཇུག་རྐང་ཏོག་སྣོད་ལྡན་གྱི། །རྒྱལ་མཚན་

རྩེར་བཀོད་དགའ་སྟོན་ལ་རོལ་ཀྱང༌། །ཐུན་མོང་རྗེས་འབྲངས་ལྷ་མིན་དོགས་བྲལ་བ། །སྐལ་ལྡན་ཤིང་རྟ་གཉིས་པ་ས་འདིར་སྣང༌། །ཁྲག་འཐུང་གར་ལ་བཞེངས་པའི་ཞལ་སེན་རྡུལ། །མ་མགོན་མཁའ་འགྲོའི་ཐོར་ཚུགས་རྩེར་འཛེགས་ནས།
།བཀའ་རྟགས་རི་མོ་སྡེ་བརྒྱད་གཙུག་འཆར་བ། །རྒྱལ་ཕྲན་འཁོར་སྒྱུར་ལུང་གི་རྗེས་འགྲོ་བཞིན། །འཆི་མེད་ཚེ་བྱིན་བརླབས་པ་གཞོམ་བྲལ་སྐུས། །གསང་བདག་རིག་པ་འཛིན་པ་ནམ་མཁའི་མཚན།
།མཁའ་ལ་མཁའ་ཡི་སྦྱོར་བ་ཇི་བཞིན་དུ། །ལག་ན་རྡོ་རྗེའི་འཁོར་ལོར་སྨིན་ཅིང་གྲོལ། །གསོལ་འདེབས་ལས། འདྲེན་པ་མཆོག་གིས་སྔོན་ནས་ལུང་བསྟན་ཅིང༌། །ཆོས་སྐྱོང་ལྷ་མོས་གུས་པས་སྤྱན་དྲངས་ཏེ།
།དཔལ་ལྡན་ཞ་ལུའི་ཆོས་ཀྱི་གདན་ཁྲི་ལ། །ཞབས་པད་མཛེས་པར་བཀོད་ལ་གསོལ་བ་འདེབས། །དཔལ་ཕུག་རྣམ་པར་གྲོལ་བའི་ཕོ་བྲང་དུ། །སློབ་བཤད་ཟབ་མོའི་ཆོས་ཀྱི་འཁོར་ལོ་བསྐོར། །མཁས་གྲུབ་སློབ་མས་ས་གསུམ་ཀུན་ཁྱབ་སྟེ།
།བསྟན་པ་ཉིན་མོར་མཛད་ལ་གསོལ་བ་འདེབས། །ཞེས་སྔར་མཁྱེན་རབ་རིན་པོ་ཆེས་རྗེ་བཙུན་རྡོ་རིང་པ་ཆེན་པོར་ཞ་ལུའི་གདན་ས་མཛད་པ་འཆར་ཤས་ཁ་བས་ངེད་ཀྱི་ཚ་བོ་འདི་ལའང་མགོ་འདོན་ལེགས་པོ་མཛོད་གསུང་པར་བདག་དེ་འདྲ་མི་བྱེད་ཞུས་པས་ཁྱེད་མི་མཛད་ན་ཉིད་ཀྱི་གྲྭ་པ་ཞིག་ལ་ངེས་པར་འོང་གསུངས་པར་བརྟེན།
རྡོ་རིང་རིན་པོ་ཆེས་སྔར་གྱི་ལོ་རྒྱུས་དང་བཅས་བྲག་དཀར་སེམས་དཔའ་ཆེན་པོར་ཁྱོད་མཁན་པོ་མཛད་དགོས་པ་ཡོང་ཤས་ཆེ་གསུངས་པའི་ལན་དུ་བདག་གིས་ཡོང་ཡང་མི་ཡོང་བྱེད་ཀྱང་མི་བྱེད་ཞུས་པས་དེས་ན་ཆོས་རྗེ་ཚར་པས་མཛད་འགྲོ་ཉེན་ཆེ་གསུངས་པ་དང༌།

དེ་མཚུངས་རྗེ་ཉིད་ཀྱིས་རྒྱལ་ཡུམ་ཚུལ་ཁྲིམས་བཟང་མོ་མཇལ་བར་ཕེབས་དུས་ཁྱེད་ལ་འདི་མཁོ་བའི་དུས་ཤིག་འོང་ཅིས་ཀྱང་གསན་མཛོད་ཅེས་ལྷ་མོ་རྡོ་རྗེ་རབ་བརྟན་མའི་རྗེས་གནང་ལུང་རྣམས་རྫོགས་པར་སྩལ་བའི་བླ་མ་གཉིས་ཀྱི་ལུང་བསྟན་དུས་བབས་དང༌།
བུ་སྟོན་རིན་པོ་ཆེ་སླར་ཡང་རང་བསྟན་ལ་བསམས་བཞིན་སྐྱེ་བ་བཞེས་པའི་སྨོན་ལམ་གྱི་མཐུ་བརྟས་ཏེ་ཞ་ལུའི་ཆེན་སློབ་ཐམས་ཅད་མགྲིན་གཅིག་དབྱངས་གཅིག་པའི་ཚུལ་གྱིས་མཁན་པོའི་གསོལ་འདེབས་ལ་ཡོང་བའི་སྔོན་དུ་ནུབ་ཅིག་མནལ་དུ་སོང་ཚུལ་བསྟན་པའི་སྲོད་འཁོར་ལ་བུད་མེད་སྨུག་ནག་འཇིགས་སུ་རུང་བ་མཆེ་བ་གཙིགས་ཤིང་རལ་པ་དམར་སེར་རྟིང་པར་སླེབ་པ་ཞིག་བྱུང་ནས་ཁྱེད་ཀྱིས་ཞ་ལུའི་གདན་ས་མཛད་དགོས་ཟེར་བ་ཞིག་བྱུང་བ་དཔལ་ལྡན་མའི་ཆོ་འཕྲུལ་དུ་འདུག་ཅེས་ཞབས་འབྲིང་པ་འདྲ་ལ་གསུངས།
ཐོ་རེངས་ཐོག་ཁ་ནས་རྗེ་ཉིད་ཀྱིས་ཞལ་ཤར་དུ་གཟིགས་ཏེ་དུང་དཀར་པོ་ཞིག་བུས་པ་སྐད་ཤིན་ཏུ་ཆེ་བ་བྱུང༌།
སང་ཉིན་ཕྱག་ཕྱི་རྣམས་ལ་དེ་རིང་སུ་བྱུང་ཡང་གཏམ་ཁ་མ་ལེན་སོ་མ་སོད་པ་ལས་མེད་ཕེབས་པར་ཅུང་ཟད་སོང་བ་ན་ཁང་རྙིང་སློབ་དཔོན་རྣམ་སྲས། རིན་སྤུངས་བྱམས་པ་བ་སོགས་ཞ་ལུའི་མཁན་པོར་ཕེབས་དགོས་པའི་སྙན་གསན་འབུལ་མི་རྣམས་སླེབས།
རྒྱུ་མཚན་གསོལ་བར་ཞལ་གྱིས་མ་བཞེས་པའི་དེ་ནུབ་མནལ་ལམ་དུ་ཀུན་སྤངས་རྗེ་བཞུགས་གདན་དམའ་བ་ལ་ན་བཟའ་ཧྲུལ་ཞིང་ཞལ་མདངས་ངན་པ་ཞིག་བྱས་བཞུགས་ནས་ཁྱེད་ལ་ཞ་ལུའི་གདན་སའི་སྙན་གསན་བྱུང་ངམ་གསུང་བར་བྱུང་ཡང་ཁས་མ་བླངས་གསོལ་བར་སྐྱག་རེ་ལ་ཨ་ངས་ན་ནིང་ནས་ཁྱེད་ལ་བྱས་པ་མིན་པ་ཨེ་ཡིན་གསུང་བ་

ལུང་བསྟན་དུ་དགོངས་ནས་མཁན་པོའི་ཞལ་བཞེས་མཛད་པའི་མཚན་ལམ་དུ། རྡོ་རིང་རིན་པོ་ཆེ་སྐུ་མདངས་དང་ན་བཟའ་ལེགས་ཤིང་ཤིན་ཏུ་དགྱེས་པའི་རྣམ་འགྱུར་སྟོན་པ་ཞིག་བྱུང༌། དེ་ནས་སྲིན་པོ་ཞེས་པ་ཤིང་ཡོས་སོས་ཀྱི་དགའ་སྟོན་ལ་བབས་པ་འཕྲོད་སྦྱོར་དགེ་བའི་དུས་སྐྱ་རགས་ཀྱིས་ཆིབས་བསུ་དང་འདུས་ཚོགས་རྣམས་ཀྱིས་འཕན་གདུགས་རོལ་མོ་སོགས་མཆོད་པའི་ཡོ་བྱད་ཐོགས་པའི་སེར་སྦྲེང༌།
མཆོད་གར་གྱིས་སྣ་དྲངས་པས་མདུན་བསུས་དཔལ་ཞ་ལུ་གསེར་བཀང་གི་ཆོས་གྲ་ཆེན་པོ་སྙིགས་དུས་ཀྱི་རྒྱལ་བ་གཉིས་པ་བུ་སྟོན་རིན་པོ་ཆེའི་སེང་གེའི་ཁྲིར་ཕེབས།
དེའི་ཚེ་ནམ་མཁའ་གཡའ་དག་པ་ལ་མེ་ཏོག་གི་ཆར་འདབ་མ་ལྔ་པས་མཚོན་ལྷ་རྣམས་ཀྱིས་མཆོད་པའི་ཆེད་དུ་ཕབ་ཅིང༌།
གན་སྤོས་ཀྱི་དྲི་འདྲ་རུང་བ་ལ་ཞིབ་ཏུ་བརྟགས་ན་སྔར་ཚོར་མ་མྱོང་བའི་དྲི་བསུང་གིས་ཁྱབ་པ་སོགས་ངོ་མཚར་བའི་ལྟས་ཕུན་སུམ་ཚོགས་པ་བྱུང༌།
སྔོན་མཐུ་ཆེན་གངས་པ་ཤཱཀ་འབུམ་གྱི་སློབ་མ་སྔགས་རྙིང་མ་བཀའ་གཏེར་ཐམས་ཅད་ལ་མཁས་ཤིང་གྲུབ་པ་བརྙེས་པའི་གཡུང་སྟོན་རྡོ་རྗེ་དཔལ་ཞེས་གོས་དཀར་ལྕང་ལོའི་འཕྲེང་བ་འཛིན་པའི་སྔགས་འཆང་ཆེན་པོ་དེས་ཕུང་པོ་རི་བོ་ཆེ་ནས་གཏུམ་མོ་དུག་ཧྲུལ་མའམ།
གསར་མ་བ་རྣམས་ཙ་མུནྚི་འབོད་པའི་ཞལ་བརྙན་མ་ཧེའི་གདོང་ཅན་ཞིག་གཏེར་ནས་བཞེས་པ་དང་ཆ་འདྲ་བའི་ཡབ་ཀྱི་ཞལ་འབག་ཅིག་ཀྱང་བཟོས་པའི་རྭ་ནང་དུ་ཐམས་ཅན་མཁྱེན་པ་བུ་སྟོན་ཆོས་རྗེས་གསོལ་ཟན་གྱི་ལྷག་ལ་གཤིན་རྗེ་ཕོ་བརྒྱད་མོ་བརྒྱད་ཀྱི་གཟུགས་བརྙན་ཕྱག་བཟོ་མཛད་པ་བཅུག་པས་བྱིན་རླབས་ཤིན་ཏུ་ཆེ་བར་བྱུང་བ།
ཡོས་ལོ་ཟླ་བ་བཅུ་གཉིས་པའི་དམར་ཆ་ལ་བསྟན་འགྲོའི་ཕན་བདེ་སྤེལ་བ་དང་

བསམ་སྦྱོར་ངན་པ་འཆང་བའི་གཟུགས་ཅན་གཟུགས་མེད་རྣམས་ཚར་གཅོད་པའི་ཆེད་དུ་མ་ཧེ་མཆོད་པའི་སྲོལ་བཙུགས། ཐོག་མར་དམ་བཞག་གནང་མཁན་ཆོས་རྗེ་ཐམས་ཅད་མཁྱེན་པ། ཞལ་བརྙན་བཞེས་པ་པོ་སྔགས་འཆང་གཡུང་གིས་མཛད་དེ་འཕྲིན་ལས་རྣམ་བཞི་ཐོགས་མེད་དུ་སྒྲུབ་པའི་དབུ་གཙུགས།
།དེ་ནས་མཁན་ཐོག་མང་པོའི་བར་ལོ་སྐོར་རེར་འཆམ་པའི་སྲོལ་རྒྱུན་ཉམས་མེད་དུ་བྱུང་ནའང་བར་སྐབས་སུ་འཚུབ་ཀྱི་རྣམ་པས་ཤངས་མཚལ་ཤོར་བ་ཕྱག་ཞབས་རེངས་པ་རེ་གཉིས་བྱུང་བར་བརྟེན་ལ་ལས་དམོད་ནས་འཐོར་བ་ཙམ་ལས་བཀའ་བསྒོ་མ་མཛད་པས་ནུབ་པར་ཉེ་བའི་ལོ་སྐོར་གཅིག་གཉིས་མ་ཧེ་འཆམ་གྲའང་ཆག་པས་འཆམ་དགོས་པའི་ལྟས་སྣ་ཚོགས་བྱུང་བ་ནས་སྤྱིར་རྗེ་འདི་ཉིད་མཁས་གྲུབ་ཀྱི་སྙན་པ་ཆེ་བར་མ་ཟད་བྱེ་བྲག་མཐུ་སྟོབས་ཀྱི་གྲགས་པ་ཕྱོགས་ཀུན་ཏུ་ཁྱབ་པའི་མཐུན་སྣང་གྲུབ་གཤིས་དེ་དུས་བུ་ལུགས་ཀྱི་ཆོས་རྒྱུན་སྒྲུབ་མཆོད་སོགས་བསྟན་པ་ཉམས་ཆེ་བ་གསོ་བ་དང་ལྷག་པར་མ་ཧེའི་བཀའ་བསྒོ་མཛད་དུ་རེ་བའི་སྔར་གྱི་རྒྱུན་རྣམས་དང་བཅས་བསྟན་པ་སྤྱི་བྱེ་བྲག་གི་འཕེལ་རྒྱས་དང་སྐྱེ་རྒུའི་བདེ་ཐབས་ལ་དགོངས་ཏེ།
ཆོས་རྗེ་ཐམས་ཅད་མཁྱེན་པའི་གསང་བའི་ཆོས་སྐྱོང་ལས་ཀྱི་གཤིན་རྗེའི་བཀའ་བསྒོ་བ་གནང་དགོས་ཞེས་ཞུས་པ་བཞིན་ཞལ་གྱིས་འཆེས།
དབུས་གཙང་གི་སྡེ་བརྒྱད་གནས་ས་གཉེན་པོ་མཐའ་དག་ཏུ་དུས་ཚེས་འདི་ལ་ཤོག་ཅིག་པའི་བརྡ་འགྲེམས་སུ་རླུང་སེམས་ལ་ནང་བྱན་ཆུད་པའི་རྟོགས་ལྡན་སྐད་གཏོང་རྫོང་བདའ་མཛད།
དམ་པ་འདི་ཉིད་ལས་ཤུགས་དབང་ཐང་རིམ་གྲོ་སོགས་ལ་རེ་བ་དང༌། འཕྲལ་དུ་ཟླ་སྦྲེལ་གྱི་བསྙེན་པ་ཙམ་

གྱིས་ཕན་དུ་རེ་བའི་རིགས་མ་ཡིན་པར་དུས་དགྲའི་དབང་པོ་མ་ཧེའི་ཞལ་ཅན་གྱི་བསྐྱེད་རིམ་ལ་བརྟན་པ་ཐོབ། རྫོགས་རིམ་ཀློང་དུ་གྱུར། བསྙེན་སྒྲུབ་ཕ་མཐར་སོན་པས་འཇིགས་པ་དང་བྲལ་ནའང་གསང་སྔགས་ཕྱག་ལེན་གྱི་ཆེ་བ་མི་ནུབ་པའི་སླད་དུ་བདུན་གཉིས་ཀྱི་བར་ལྗགས་བསྙེན་ཁ་གསོ་མཛད་པའི་ཚེ་འོད་གསལ་དུ་འཆི་བདག་ཡབ་ཡུམ་ལ་གཤིན་རྗེ་ཕོ་བརྒྱད་མོ་བརྒྱད།
ལྷ་སྲིན་དྲེགས་པའི་ཚོགས་ཀྱིས་བསྐོར་ནས་ཞ་ལུའི་རྡོ་གཅལ་དུ་སྟང་སྟབས་བྱེད་པ་ཤར།
སྤྱི་སྒོས་སོ་སོ་ནས་གྲ་སྒྲིག་དགོས་པའི་རིགས་སྔར་སྲོལ་འཕྱུགས་མེད་ཡོང་བའི་ཞལ་ཏ་གནང༌། དུས་དེར་སྒོ་ཡིག་གནང་པ་འདི་ལྟ་སྟེ། ཤྲཱི་མངྒུ་རུ་བཛྲ་བྷཻ་ར་ཝཱ་ཡ་ན་མཿ
རྒྱལ་བ་ཁྱབ་བདག་རྡོ་རྗེ་འཆང་ཆེན་པོ་ཉིད་ནས་བཟུང་བུ་སྟོན་ཐམས་ཅད་མཁྱེན་པ་ཡབ་སྲས་ཀྱིས་གཙོ་མཛད་བདག་གི་བླ་མ་རྗེ་བཙུན་གཉིས་སྤངས་ཞབས་ཀྱི་བར་དུ་བྱོན་པའི་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ།
ཁྲོ་བོའི་དབང་པོ་དཔལ་གཤིན་རྗེའི་གཤེད་ཀྱི་ལུང༌། དཔལ་ཞ་ལུ་གསེར་བཀང་གི་གདན་ས་བཅུ་གསུམ་པ་ཤཱཀྱའི་དགེ་སློང་རྡོ་རྗེ་འཛིན་པ་དཔལ་དུས་དགྲ་ནག་པོ་མ་ཧེའི་ཞལ་གྱི་བརྟུལ་ཞུགས་གྲུབ་པའི་ཡི་གེ
།སྲིད་པ་གསུམ་ན་གནས་ཤིང་རྒྱུ་བའི་འབྱུང་པོ་མི་དང་མི་མ་ཡིན་པ་རྣམས་ལ་ཟློ་བ། ཟླ་བ་འདིའི་ཉེར་གསུམ་གྱི་ཉིན་ལྷོ་ཕྱོགས་རིམ་པ་བདུན་གྱི་ས་འོག་འཇིགས་རུང་གཤིན་རྗེའི་གྲོང་ཁྱེར་ཆེན་པོ་ནས་དཔལ་གཤིན་རྗེའི་གཤེད་ཀྱི་བཀའ་སྡོད་ཆེན་པོ་འཆི་བདག་ལས་ཀྱི་གཤིན་རྗེ་ཡབ་ཡུམ་དང་འཁོར་ལས་ཀྱི་མ་གཤིན་ཕོ་མོ་སྣང་སྲིད་ལྷ་སྲིན་སྡེ་བརྒྱད་དང་བཅས་པ་སྤྱན་དྲངས།
མཆོད་པ་དང་གཏོར་

མ་དང་བསྟོད་པས་མཉེས་པར་བྱས། དམར་ཆེན་གྱི་ཨརྒྷཾ་དང་རྡོ་རྗེ་བདུད་རྩིའི་མནའ་ཆུ་བླུད། དམ་ཚིག་རྡོ་རྗེ་འབར་བས་དམ་ལ་བཞག་ཅིང་བཀའ་བསྒོས་ཏེ་རྒྱལ་བའི་བསྟན་པ་རིན་པོ་ཆེ་དར་ཞིང་རྒྱས་ལ་ཡུན་རིང་དུ་གནས་པ་དང༌།
སྐྱེ་རྒུ་སེམས་ཅན་ཡོངས་ཀྱི་བདེ་སྐྱིད་འཕེལ་བར་བྱ་བའི་ཆེད་དང་ཁྱད་པར་ཆོས་གྲྭ་ཆེན་པོ་འདི་ཉིད་ཀྱིས་གཙོ་བྱས་དགེ་འདུན་གྱི་སྡེ་དང་རྣལ་འབྱོར་འཁོར་བཅས་བདེ་ཞིང་དམ་པའི་ཆོས་སྤྱོད་པའི་འཕྲིན་ལས་འཆོལ་བ་དང༌།
དེ་དག་ལ་གནོད་ཅིང་བར་དུ་གཅོད་པའི་མི་དང་མི་མ་ཡིན་པ་རྣམས་སྲུང་མ་དམ་ཚིག་ཅན་རྣམས་ཀྱིས་རང་རང་གི་ཁས་བླངས་དང་དམ་ཚིག་རྗེས་སུ་དྲན་པས་མཆོད་གཏོར་གྱིས་ཚིམ་པར་གྱིས་ལ་མཐུ་དང་ནུས་པ་སྟོབས་དང་རྫུ་འཕྲུལ་གང་ཡོད་ཀྱིས་བཅོལ་བའི་འཕྲིན་ལས་སྒྲུབས།
།འདིར་འདུས་ཤིང་ཚོགས་པའི་མི་རྣམས་ཀྱང་བསམ་སྦྱོར་དགེ་ཞིང་ཞི་བའི་སྒོ་ནས་ངོ་མཚར་གྱི་ལྟད་མོས་ཡིད་ཚིམ་པ་དང་མ་རུངས་པའི་ལས་བྱས་ན་འདི་ལྟ་བུའི་འཕྲིན་ལས་ཀྱི་སྒོ་ནས་ཚར་བཅད་འོང་སྙམ་པའི་སྐྲག་ཤེས་པར་གྱིས།
གལ་སྲིད་ཁ་དྲག་ཤེད་ཁྱེར་མི་ཤ་ཁ་མཆུ་གསར་རྙིང་འབྲེལ་བུ་ལོན། །གཏེས་གཏིང་འཛིན།
སྤྱོད་ངན་གཤིས་ངན་གྱི་སྒོ་ནས་རྒྱ་འདྲེ་འཐབ་རྩོད། གཟིངས་རྐྱེན་བྱས་པ་བྱུང་ན་ཆོས་སྡེ་ཆེན་པོའི་སྤྱི་ས་ནས་ལུགས་གཉིས་དང་མཐུན་པའི་ཚར་གཅོད་ཕྱིས་ལམ་ཁེགས་པ་གཏོང་བ་དང་འཇམ་དཔལ་གཤིན་རྗེའི་གཤེད་ཀྱི་རྣལ་འབྱོར་པ་རབ་ཏུ་ཁྲོས་པས་བཀའ་བསྒོས་ཏེ་གཏེས་པོ་སུ་ཡིན་པ་དེ་འཆི་བདག་གཤིན་རྗེ་ནག་པོའི་ཟས་སྐལ་དུ་སྟེར་བས་ངེས་པ་གྱིས།
སོ་སོ་ཐ་དད་ནས་དྲན་འཛིན་དང་བག་ཡོད་ལ་གནས་པ་དགེ་

ཞིང་ཞི་བ་གལ་ཆེ། མེ་ཕོ་འབྲུག་ལོ་ཧོར་ཟླ་བཅུ་གཉིས་པའི་་ཚེས་བཅུ་ལ་དཔལ་ཞ་ལུ་གསེར་བཀང་གི་བླ་བྲང་ཆོས་དབྱིངས་བདེ་བ་ཆེན་པོའི་ཕོ་བྲང་ནས་བྲིས། ཞེས་ཟླ་བ་བཅུ་གཉིས་པའི་ཉེར་གསུམ་གྱི་ཉིན་ཐམས་ཅད་མཁྱེན་པ་བུ་སྟོན་རིན་པོ་ཆེའི་བཞུགས་ཁྲིའི་སྟེང་དུ་ཕེབས་པའི་མཐའ་སྐོར་གྱི་ཁྱོན་ཀུན་སྐྱ་སེར་གྱི་ཁྲོམ་ཁྲི་ཕྲག་ཏུ་བརྒལ་བས་བསྐོར།
ཞ་ལུ་ཆོས་སྡེ་བ་རྣམས་ཀྱིས་རྡོ་རྗེ་འཇིགས་བྱེད་ཀྱི་སྒོ་ནས་དབྱུ་གུ་དྲུག་ཅུ་རྩ་བཞིའི་ཆོ་ག
།ལས་ཀྱི་གཤིན་རྗེར་མཆོད་བཤགས་བསྐང་མདོས་རྒྱས་པར་བསྟར། ལྷོ་ཕྱོགས་ན་ས་འོག་རིམ་པ་བདུན་གྱི་རྣམ་པའི་ཁང་པ་ནས་འཆི་བདག་ལས་ཀྱི་གཤིན་རྗེ་ཡབ་ཡུམ་ལ་འཁོར་ལྷ་སྲིན་སྡེ་བརྒྱད་ཀྱི་འབག་ཆས་གོས་ཀྱི་ཁ་དོག་རྣམ་པ་སྣ་ཚོགས་པ་འགྲོས་ཀྱི་རྐང་གྲངས་ཀྱི་ངེས་བཟུང་མེད་པའི་ཡིད་ལ་གང་ཤར་གྱི་འཆམས་སྟབས་དང༌།
ངག་ནས་སྐུ་སྒྲ་བསོ་སྒྲ་སོགས་སྒྲ་སྣ་ཚོགས་པས་ཕལ་ཆེར་རྣམ་རྟོག་དང་ཡ་ང་བའི་གནས་སུ་འགོད་པའི་གཙོ་འཁོར་དེ་རྣམས་སྦུག་སིལ་རྔ་དུང་ཆེན་གྱིས་གཙོས་པའི་རོལ་མོ་གནམ་ས་འགས་པ་ལྟ་བུས་ཡར་སྤྱན་དྲངས་ཏེ་ཁྱམས་རར་འཁོར་ལུགས་སྔར་སྲོལ་ཇི་ལྟ་བ་ལ།
རྗེ་བླ་མའི་དྲུང་དུ་ཁད་ཉེར་སླེབས་པའི་ཚེ་ཤེས་པ་རང་བཞིན་དུ་གནས་པའི་མིས་འབག་ཕོད་གྱོན་པར་ཁུ་འཁྲིས་ཡོང་དོན་མི་འདུག་རུང་ཞལ་བརྙན་གྱི་ཡེ་ཤེས་པའི་ནུས་པ་འཇུག་གི་ཡོད་པ་ཞིག་ཡིན་ནམ་རྗེའི་དྲུང་དུ་འགྲོ་བ་ལ་འཇིགས་པ་ལྟ་བུའི་འགྲོ་མ་ནུས་པར་ཚོ་འཐེན་བྱས་པའི་ངང་ནས་རིམ་གྱིས་འོང་ཏེ་མགོ་བོས་བཏུད་པ་ན།
འཇམ་དཔལ་དྲག་པོར་ཁྲོས་པའི་ང་རྒྱལ་གྱི་དཔའ་གདེངས་ནང་དུ་ཤར་བའི་ཕྱི་རོལ་ཏུ་སྐུ་མདངས་དམར་སྨུག་ཏུ་གྱུར།
གདུང་ཤུགས་དྲག་

པོས་རྩ་བརྒྱུད་བླ་མའི་མཚན་ནས་བརྗོད་པ་སོགས་བཀའ་བསྒོ་བའི་ཚིག་རྣམས་ཁྲོམ་པ་ཀུན་གྱི་རྣ་བའི་ཡུལ་དུ་ཐོས་པ་དང་ཆབས་ཅིག་པར་གཙུག་ཏུ་རྡོ་རྗེ་དང་ལྕེ་ཐོག་ཏུ་བདུད་རྩི་བཞག་ནས་བསྟན་འགྲོའི་ཕན་བདེ་སྤེལ་ཞིང༌།
གཟུགས་ཅན་དགྲ་དང་གཟུགས་མེད་ཀྱི་བགེགས་དཔུང་ཐམས་ཅད་ཚར་གཅོད་པ་སོགས་འཕྲིན་ལས་རྣམ་བཞི་སྒྲུབ་པའི་དམ་བསྒྲག་མཛད་པའི་ཚེ་ཡེ་ཤེས་ཀྱི་ཁྲོ་བོའི་གཟི་བྱིན་དང་སྡེ་བརྒྱད་ཀྱི་འཚུབ་ལྷོངས་ཀྱིས་དེར་འཁོད་ཐམས་ཅད་འཇིགས་ཤིང་སྐྱི་གཡའ་བར་གྱུར།
བཀའ་བསྒོ་གྲུབ་མཚམས་ནང་དུ་འཁོད་པའི་དད་ལྡན་རྣམས་ནི་གངས་རི་ལ་ཟླ་བ་ཤར་བས་དཀར་བ་བཞིན་སྔར་བས་ཀྱང་གུས་པ་ཆེས་ཆེར་འཕེལ།
ཀུན་མཁྱེན་བུ་སྟོན་ཞབས་དང་རྗེ་བཙུན་ཁའུ་པའི་རིང་ལུགས་ལ་སྙིང་ནས་སྨོད་ཅིང་འཚེ་བ་དག་འཆི་བདག་གཤིན་རྗེའི་དམར་ཟས་སུ་བསྟབ་སོང་སྙམ་པའི་ཡིད་ཁོང་དུ་ཆུད། བཟང་ངན་དང་བྲལ་བའི་བཏང་སྙོམས་ཅན་རྣམས་དང་ཚོད་བགམ་པར་བྱེད་པ་རྣམས་ནི་ཚར་པ་ཆོས་རྗེ་ཁོང་ལས་ཤུགས་ཀྱི་དབང་ཐང་དང་རྫས་བསོད་ཅན་མིན་འདུག་ཀྱང་ཡི་དམ་གྱི་ལྷའི་གནང་བ་ཐོབ་ཅིང་སྔགས་སྨྱོན་བགྲངས་པའི་ནུས་ཅན་ཞིག་གོ་ཞེས་ཅ་ཅོའི་སྒྲ་དིར་དིར་དུ་གླེངས།
ལས་ཀྱི་གཤིན་རྗེའི་གཏོར་མ་བསྟན་དགྲ་གང་ཡོད་ཀྱི་ཕྱོགས་སུ་འཕངས་ཤིང་སྡེ་བརྒྱད་རྣམས་ཀྱང་དངོས་བཤམས་ཡིད་ཀྱིས་སྤྲུལ་པའི་ཚོགས་ཀྱི་འཁོར་ལོས་ཚིམ་ནས་བཀའ་བཞིན་སྒྲུབ་པའི་ཡི་དམ་བརྟན་པོས་སོ་སོའི་གནས་སུ་དེངས་དངོས་གཞི་ཁྲོམ་མི་འཇམ་པ་སོགས་མ་བྱུང་ནའང་ཞག་ཁོངས་དེར་ཞ་ལུ་བར་ཤིན་ཏུ་གནག་པའི་བསྟན་དགྲ་ཞིག་ཁྲག་སྐྱུགས་པའི་

རྐྱེན་གྱིས་དུས་ཀྱི་ཕོ་ཉའི་དབང་དུ་སོང༌། རྣམ་སྲས་མཆོད་པ་སོགས་རྒྱས་པར་མཛད། མེ་འབྲུག་ལོ་ནག་པ་ཟླ་བར་ཀུན་མཁྱེན་མཁྱེན་བརྩེའི་ཞབས། ཁྱབ་བདག་བོད་མཁར་བ་ཆེན་པོ། མཁྱེན་རབ་ཆོས་རྗེའི་དབོན་པོ་སོགས་གྲྭ་པ་ཉིས་བརྒྱ་ལྷག་པ་ལ་འཇམ་དཔལ་གཤིན་རྗེ་གཤེད་དམར་པོ་ལྷ་ལྔའི་དབང་ཆ་དགུ་ཙམ་དང༌།
སྤྲོས་མེད་ཀྱི་འཁྲིད་སོགས་སོ་སོའི་བློ་དང་འཚམ་པའི་དབང་རྗེས་གནང་ལུང་མན་ངག་རྒྱ་ཆེར་སྩལ།
སྒྲུབ་མཆོད་ཆེན་མོའི་ཚོགས་དབུར་ཕེབས་པའི་གུང་གསེང་ཞིག་ལ་ཆོས་རྗེ་ཐམས་ཅད་མཁྱེན་པའི་སྐུ་འདྲའི་དྲུང་དུ་གཅིག་པུར་བཞུགས་ཏེ་གདུང་ཤུགས་དྲག་པོའི་གསོལ་འདེབས་མཛད་པས་སྐུ་དེ་གཟི་མདངས་ཇེ་ཆེར་རྒྱས་ཤིང་སྐུའི་ཆ་ཤས་ཐམས་ཅད་ལས་འོད་ཟེར་སྣ་ལྔ་འཕྲོས་ནས་བར་སྣང་ཁྱབ་པ་དང་སླར་ཚུར་འདུས་ལ་ལ་རྗེ་ཉིད་ཀྱི་སྐུ་ལ་ཐིམ།
ལ་ལ་སྐུ་འདྲ་རང་ལ་ཐིམ་པའི་ཐུགས་ཉམས་ཤར། མི་རིང་བར་སྤྲུལ་སྐུ་བདེ་བསམ་པས་གཟིགས་སྣང་ཇི་ལྟར་བྱུང་བའི་སྐུ་ཞིག་ཀྱང་ཐུགས་དམ་རྟེན་ལ་བཞེང་དུ་བཅུག
།རི་མཐིལ་གྱི་སྒྲིགས་ཀུན་སྤྱོད་སྒྲུབ་མཆོད་ཆེ་ཆུང་སོགས་ཆོས་རྗེ་ཐམས་ཅད་མཁྱེན་པའི་དུས་ཀྱི་སྲོལ་རྒྱུན་ཉམས་པ་རྣམས་གསོས་ཏེ་བསྟན་པ་རིན་པོ་ཆེ་ཉིན་མོ་ལྟར་གསལ་བར་མཛད།
རེ་ཞིག་སྟོད་ཕྱོགས་སུ་ཕེབས་གྲང་མོ་ཆེ་དང་རྨུ་གཤོང་དུ་རྒྱང་ཙམ་སྟན་ཆགས་ནས་ཞ་ལུར་ཕེབས་སྐབས་ཤིག་ལྷ་མོ་རྡོ་རྗེ་རབ་བརྟན་མའི་གཏོར་མ་ཞལ་བསྒྱུར་བ་སོགས་དཔལ་ལྡན་མ་འདིས་འཕྲིན་ལས་ཐམས་ཅད་སྒྲུབ་པའི་དགྱེས་མཚན་གསལ་བར་བསྟན།
མེ་སྦྲུལ་ཟླ་བ་དང་པོའི་ནང་དུ་ཐམས་ཅད་མཁྱེན་པ་མཁྱེན་བརྩེའི་ཞབས་ཀྱིས་གཙོས་ཕྱོགས་འདུས་ཀྱི་སློབ་མ་མང་དུ་བྱོན།
རི་ཕུག་ཆོས་ཀྱི་ཕོ་

བྲང་ཆེན་པོར་གསུང་ངག་རིན་པོ་ཆེ་སློབ་བཤད་ཡོངས་རྫོགས་གནང་བར་ཀུན་མཁྱེན་མཁྱེན་བརྩེས་ཁའུ་བྲག་རྫོང་པའི་བཞེད་པ་མ་ནོར་བ་གསང་ཆེན་བསྟན་པ་རྒྱས་བྱེད་ཅེས་བྱ་བ་བུམ་དབང་གི་རྨི་ལམ་ཡན་ཆད་ཀྱི་ཟིན་བྲིས་ཡིད་བཞིན་གྱི་ནོར་བུ་ལྟ་བུ་ཞིག་མཛད།
ཟླ་བ་བཞི་པ་ནས་དོན་གཉེར་ཅན་དུ་མ་ལ་དཔལ་གསང་བ་འདུས་པ་མི་བསྐྱོད་རྡོ་རྗེའི་རིམ་ལྔའི་འཁྲིད་སོགས་བུ་ལུགས་ཀྱི་འཁྲིད་ཆེན་བཞི་དང་འཁྲིད་ཆུང་བཞི་རྣམས་ཀྱི་ཉམས་འཁྲིད་རིམ་བཞིན་ཆོས་ཐུན་གསུམ་དུ་བཅད་དེ་སོ་སོའི་རྒྱབ་རྟེན་གྱི་ལུང་བཅས་སྨིན་རྒྱས་དང༌།
གཞན་ཡང་མདོ་སྔགས་ཀྱི་ཟབ་ཆོས་ཇི་སྙེད་ཅིག་སྩལ། དེ་ཡང་རིམ་ལྔ་གནང་གདོང་དབང་མ་ཐོབ་པ་ཁ་ཡར་བྱུང་བར་སྨིན་བྱེད་མེད་ཁ་མེད་ནས་རྗེ་བླ་མ་བཀའ་ཆོས་གཞན་གནང་བའི་ཐུགས་བྲེལ་གྱིས་གཡེངས་ནས་གནང་ལོང་མ་བྱུང་བར་ཀུན་མཁྱེན་མཁྱེན་བརྩེ་ལ་ཁྱེད་ཀྱིས་གཞན་མའི་རྒྱས་བཀབ་སོགས་འདྲེས་བསླད་མེད་པའི་བུ་སྟོན་ཐམས་ཅད་མཁྱེན་པའི་ཡིག་ཆ་སོར་བཞག་གི་དབང་ཞིག་བསྐུར་མཛོད་བཀའ་ཕེབས་པ་བཞིན་ཐུན་འཚམས་ཀྱི་དགོངས་མོ་བཞི་ཙམ་ཞིག་མར་མེ་ལ་གཟིགས་འཇུག་མཛད་དེ་རྡུལ་ཚོན་གྱི་དཀྱིལ་འཁོར་དུ་དབང་ཆ་གཉིས་གསུང་བཞིན་བསྒྲུབས།
ཞ་ལུ་པའི་ཕ་ཆོས་བདེ་ཆེན་རལ་གཅིག་གི་སྨིན་གྲོལ་གཉིས་བར་ཞིག་ནས་ཡ་བྲལ་ཏེ་རྗེ་བླ་མས་གྲོལ་བྱེད་མ་གཏོགས་སྨིན་བྱེད་མ་གསན་པ་མཁྱེན་བརྩེའི་ཞབས་ཀྱིས་མཆོག་སྤྲུལ་ལེགས་ལྡན་རྡོ་རྗེར་གསན་ཞིང༌།
འདི་གཉན་ཆ་ཆེ་གྲགས་ཀྱིས་མང་པོར་སྤེལ་བ་མ་མཛད་རུང་འདི་དུས་རྗེ་ཉིད་ཀྱིས་ད་ལམ་ངས་བཀའ་རྒྱ་བཀྲོལ་བ་ཡིན་པས་འཚུབ་མི་ཡོང་བསྟན་རྒྱུན་ལ་

དགོངས་ནས་ཅིས་ཀྱང་མཛོད་ཅེས་གསུང་བ་ལྟར་དབང་ཆ་གསུམ་ལ་བདེ་ཆེན་རལ་གཅིག་ལྷ་ཉེར་ལྔའི་དབང་བཞི། གཞན་དོན་ནུས་པ་ཁ་ཤས་ལ་བྱིན་རླབས་གཉིས་དང་བདག་པོ་ཆེན་པོའི་དབང་ཡང་གནང་བར་བརྟེན་ཆོས་འདི་སྣུམ་ཟད་ཀྱི་མར་མེ་ལྟ་བུའི་སྲོག་མཐུད་པའང་ཚར་ཆེན་བླ་མ་ཉིད་ཀྱིས་བཀའ་དྲིན་ཁོ་ནར་སེམས་ཤིང༌།
རྗེས་སུ་གལ་ཆུང་ཆོས་ལ་བྱས་པའི་རྒྱུན་ནུབ་པར་ཉེ་ནའང་མཁྱེན་བརྩེའི་ཞབས་ཀྱིས་གསན་སྐབས་རིགས་འཛིན་ཆེན་པོའི་མཆོད་དཔོན་བླ་མ་ཨྱོན་རྒྱལ་པོ་ཡོད་འདུག་པ་ནས་དབང་ལུང་གཉིས་ཀ་གང་དཀར་ཕྱོགས་སུ་མེ་སྟག་ཙམ་ཞིག་བྱུང་མོད།
ལ་ལར་སྤང་གི་ཤ་མོ་རྡོལ་བ་ལྟ་བུ་ནི་གང་ཡིན་མ་ཤེས། རྗེ་བླ་མས་ཡོས་ལོ་ནས་བཟུང་ལོ་གསུམ་གྱི་བར་གདན་ས་མཛད་ནས་ཀུན་སྤངས་ཀྱི་དགོངས་པ་བསྟོད་པའང་ཐམས་ཅད་མཁྱེན་པ་བུ་སྟོན་རིན་པོ་ཆེ་སྐུ་ན་བགྲེས་སོང་བའི་སྐབས་ཞ་ལུའི་གདན་ས་མི་མཛད་གསུང་བའི་བཀའ་ཕེབས་པས་ཞ་ལུ་བ་རྣམས་ཀྱིས་ནན་ཆེར་ཞུས་པའི་ཚེ་འོ་ན་ལོ་དྲུག་ཙམ་བྱ་ཡི་ཞེས་ཞལ་གྱིས་བཞེས་ནས་གསུམ་སོང་མཚམས་སུ་འཇོག་པ་གནང་བའི་ཚེ་ཞལ་བཞེས་ཀྱི་ལོ་མ་ཐེངས་ཚུལ་ཞུས་པའི་ལན་དུ་སླར་ལོ་གསུམ་བྱེད་གནང་བ་སྐུ་ཚེ་རྟིང་མ་ཞིག་ལ་དགོངས་པའི་ཞལ་བཞེས་གྲུབ་པ་དང༌།
སྔར་མཁན་ཆེན་ཐམས་ཅད་མཁྱེན་པའི་བཀའ་ལས། གནས་གསར་ཆོས་རྗེ་ཉིད་བུ་ལུགས་ཀྱི་ཆོས་སྐོར་གསན་པ་དང་ཆོ་ག་ཕྱག་ལེན་གདངས་དབྱངས་ཚུན་ལ་བསླབ་སྦྱང་ཞིབ་མོ་དགོས་པའི་རྒྱུ་མཚན་ཕེབས་པའང་མཁན་ཐོག་ཏུ་འབྱོན་དགོས་པར་དགོངས་པའི་ཡེ་ཤེས་ཀྱི་གཟིགས་པ་གསལ་འགྲིབ་མེད་པའི་ཐོག་ཏུ་བབས་པས་ཞ་ལུའི་ཆེན་སློབ་སོགས་གྲྭ་རིགས་སྦྱིན་བདག་ཀུན་མཁན་ཆེན་

ཐམས་ཅད་མཁྱེན་པས་ཟུར་བཞུགས་གནང་ཕྱིན་ཆོས་རྗེ་གནས་གསར་བ་ལས་འོས་པ་གཞན་མེད་དོ་ཞེས་མགྲིན་གཅིག་དབྱངས་གཅིག་ཏུ་གླེངས་ཏེ། སྡེ་སྲིད་རིན་ཆེན་སྤུངས་པ་ལ་སྙན་འབུལ་ཕུལ་བ་ལའང་ཤིན་ཏུ་ལེགས་པའི་དགོངས་བསྟད་བཟང་པོའི་བདེ་ཁྲོལ་དང༌།
གཙོ་བོར་རྗེ་ཉིད་ཀྱི་ཐུགས་རྗེའི་གཟིགས་པ་ལྷོད་པ་མེད་པ་སོགས་རྒྱུ་རྐྱེན་རྣམས་འཛོམ་པར་བརྟེན་ཞ་ལུ་སྤྱི་སོས་མཁན་པོའི་སྙན་གསན་ཕུལ་བར། རྗེ་བླ་མའི་དགོངས་བསྟད་དང་བཅས་བཟློག་མ་བདེ་བར་ལོ་གཅིག་གི་ཞལ་ལེན་གནང་བ་ན་རྗེ་ཉིད་ཀྱིས་ངས་ལོ་གསུམ་ཁྱེད་ཀྱིས་ལོ་གཅིག་མཛད་ན་སྡེ་དགོན་ཚོས་ཕྱག་རྟེན་ཀྱང་མི་འབྱོར་བས་གསུམ་ངེས་པར་མཛོད།
དེ་ནས་མཛད་བདེ་མི་བདེའི་བབས་ལ་གཟིགས་ཆོག
།དགོན་སྤག་སྦུག་གཞན་གྱི་བླ་མའི་དོད་མིན་ཆོས་འཇིག་རྟེན་ག་ནས་ཀྱང་རྣམ་གཞག་རྒྱ་ཆེན་པོའི་སླེབ་ཐེབས་ཡོད་ཚུལ་ཕེབས་པ་ལྟར་ཆུ་སྟོད་ཟླ་བའི་ཚེས་གཅིག་རྒྱལ་ཕུར་གྱི་འགྲུབ་སྦྱོར་དུས་མ་ཕམ་མགོན་པོ་རིན་ཆེན་གྲུབ་ཀྱི་གདན་སར་བསྐོ་བ་གནང་བར།
སྡེ་སྲིད་རིན་སྤུངས་པའི་བསྐོ་འཇའ་ཁྲི་སྟོན་ཞ་ལུའི་ཆེན་སློབ་དགེ་འདུན་ཡོན་བདག་གཞན་ཡང་ཕྱོགས་ཀྱི་སྡེ་ཕྲན་གྱིས་མཚོན་པའི་བདོག་པ་རྒྱ་ཆེན་པོ་སྤེལ།
ཁྱད་པར་མཁན་ཆེན་ཐམས་ཅད་མཁྱེན་པས་བེར་ཟླམ་དབུ་ཞྭ་སོགས་ཀྱི་གནང་སྦྱིན། དཔོན་སློབ་ཚང་མར་འཕྲལ་ཡུན་དུ་དགེ་བའི་བསླབ་བྱ། བཀྲ་ཤིས་མེ་ཏོག་གི་ཆར་ཆེན་པོ་ཕབ།
ཆོས་རྗེ་གདན་ས་བས་དཔལ་དུས་ཀྱི་འཁོར་ལོའི་དབང་ཆ་གཉིས་དང་སྦྱོར་དྲུག་གི་འཁྲིད་ཅིག་མཛད། ཡབ་སྲས་ལྷན་རྒྱས་སྡེ་པ་གནས་གསར་བས་མྱུག་ཏུ་བྲོ་བཞས་རྩེད་སྣ་བསུ་བ་སེར་སྦྲེང་གི་བཀོད་

པ་དང་བཅས་གདན་དྲངས་རྙེད་བཀུར་གྱ་ནོམ་པ་བསྟབས། དཔལ་ཕུག་རྣམ་པར་གྲོལ་བའི་རི་ཁྲོད་དུ་ཟླ་བ་བདུན་ཙམ་གྱི་རིང་རྗེ་འདི་ཉིད་ཀྱིས་ཀུན་མཁྱེན་མཁྱེན་བརྩེའི་ཞབས། མཁན་ཆེན་བསླབ་གསུམ་རྒྱལ་མཚན།
སྔགས་འཆང་བསོད་ནམས་ཆོས་འཕེལ་སོགས་དཔོན་སློབ་བཅོ་བརྒྱད་ཙམ་ལ་གསུང་ངག་སློབ་བཤད་ཤིན་ཏུ་སྨིན་པ་གནང༌། སྔར་མཁྱེན་བརྩེའི་མནལ་ལྟས་ལ་དཔལ་ཕུག་ཏུ་ཕ་བླ་མས་གསུང་ངག་བསྐྱར་ནས་གནང་རྒྱུའི་སྐོར་ཀྱང་འདིའི་ལུང་བསྟན་དུ་མཆིས།
ལམ་འབྲས་ཀྱི་མཇུག་ཏུ་དམར་པོ་སྐོར་གསུམ་མགོན་པོ་ཆེ་ཆུང་སོགས་ཀྱི་རྗེས་གནང་ལུང་འཁྲིད་ཡང་བསྐྱར་དང་ཤངས་པ་དུ་གུ་པའི་གསེར་ཆོས་ཀྱི་ཕྱེད་ཙམ་གནང༌། ཆོས་རྣམས་གེགས་མེད་དུ་གྲུབ་པའི་གཏང་རག་ཡང་སྟེང་དུ་མཛད་པའི་ཚེ་མདུན་གྱི་ནམ་མཁའ་སྤྲིན་དུ་མ་ཆད་ཅིག་གི་སྟེང་ན་མགོན་པོ་ཐོག་ཚད་ཙམ་གྱི་ཞལ་ནས་ཧ་ཧ་དང་ཧཱུྃ་ཧཱུྃ་གི་སྒྲ་ལ་ཆོས་འདིའི་བདག་པོ་སྔར་ཡང་ང་རང་གིས་བྱས་ད་དུང་ཡང་ང་རང་གིས་བྱེད་ཟེར་བ་གསལ་བར་གསན།
རྗེ་ཉིད་ཟབ་བུར་ཕེབས་པའི་ལམ་ཞོར་དུ་རྗེ་མཁྱེན་བརྩེས་འོ་ཡུག་ཏུ་གདན་དྲངས་ནས་སྲི་ཞུ་རྒྱ་ཆེར་མཛད། མྱུག་ཏུ་ཤངས་ཆོས་ཀྱི་འཕྲོ་དང་སྒྲུབ་ཐབས་རྒྱ་མཚོ་རྒྱལ་ཁང་དུ་སྒྲོལ་དཀར་གྱི་ཚེ་འཁྲིད་སོགས་ཐུགས་སྲས་མཁྱེན་བརྩེའི་བཞེད་པ་བཀང་ནས་སྟོད་དུ་ཕེབས།
ས་རྟའི་དབྱར་ཡབ་ཚན་འཕན་ཡུལ་ཨྱོན་གཞིས་ཀ་བས་གདན་དྲངས་ཏེ་ཕེབས།
ལམ་ཞོར་ངུར་སྨྲིག་གི་གཙུག་ལག་ཁང་དུ་རྗེ་བཙུན་སྒྲོལ་མ་མཇལ་བ་གནང་སྟེ་དེར་བཞུགས་སྐབས་དག་སྣང་ལ་བུད་མེད་མང་པོ་རྟེན་མཇལ་གྱིན་འདུག་པའི་ཁྲོད་ན་མིག་གསུམ་ཡོད་པའི་བུད་མེད་ཅིག་གཟིགས་གསུང་པ་

རྫུ་བག་ཙམ་ལས་འཕགས་མས་དངོས་སུ་བྱིན་གྱིས་བརླབས་པར་གདོན་མི་ཟ། རིམ་གྱིས་ཕེབས་པའི་བཞུགས་མཚེར་རྒྱལ་ས་ཤིན་ཏུ་ཆེ་བ་ཞིག་ཏུ་གནས་མལ་མཛད་པའི་ནམ་ཕྱེད་ཙམ་ལ་འབྱུང་པོ་དེས་གླགས་ལྟ་བར་རྩོམ་པ་ན་གཏུམ་དྲག་འབར་བའི་ཏིང་ངེ་འཛིན་གྱི་མེས་མཐའི་རྒྱ་མཚོའི་ཕ་རོལ་ཏུ་བསྐྲད་པ་ན་ཕྱིས་མི་ཚད་དེ་ལ་འགོང་པོའི་འཚེ་བ་ཡེ་མ་བྱུང་བ་གདའ།
འཕན་ཡུལ་ཨྱོན་གཞིས་ཀར་བཞུགས་སྐབས་ཐམས་ཅད་མཁྱེན་པ་བསོད་ནམས་རྒྱ་མཚོ་ཧོར་བར་ཏ་ཀརྨ་དཔལ་གྱིས་རོང་པོ་འདམ་དུ་གདན་འདྲེན་ཞུས་པའི་ཕེབས་ལམ་དུ་སྡེ་པ་ཨྱོན་གཞིས་ཀ་བས་གདན་དྲངས་པ་དང་འགྲིག་རྗེ་ཉིད་ཀྱིས་ངེད་ཐམས་ཅད་མཁྱེན་པ་དགེ་འདུན་རྒྱ་མཚོའི་ཞལ་སློབ་ཡིན་པས་རྟེན་འབྲེལ་ལེགས་གསུངས་ནས་ཐམས་ཅད་མཁྱེན་པ་ལ་བླ་མའི་རྣལ་འབྱོར་གྱི་ཆོས་འབྲེལ་གསན།
ཐམས་ཅད་མཁྱེན་པས་གུར་མགོན་གྱི་རྗེས་གནང་ཞུ་བ་མཛད་པས་ཁའུ་བྲག་རྫོང་པའི་ཟབ་ཆོས་ཐུགས་ཉམས་སུ་བསྟར་བའི་རྟེན་འབྲེལ་གྱི་སྒོ་ཐོག་མར་འགྲིག
།སླར་རིན་པོ་ཆེ་བོད་མཁར་ནས་ལ་གསུང་ངག་ཙམ་མ་གཏོགས་སྙན་བརྒྱུད་ཕལ་ཆེར་གསན་ཅིང་ནཱ་རོ་མཁའ་སྤྱོད་དང་རིག་བྱེད་མ་མགོན་པོ་ཆེ་ཆུང་སོགས་ལ་ཉམས་བཞེས་ཤིན་ཏུ་སྨིན་པར་གནང༌།
ནཱ་ལེནྡྲའི་ཁམས་པ་བླ་མ་སྡོར་དཀར་བ་སོགས་དོན་གཉེར་ཅན་ཉི་ཤུ་སྐོར་ལ་བདེ་མཆོག་ལོ་ནག་དྲིལ་གསུམ་གྱི་དབང༌། དཔྱིད་ཐིག་ནག་པོ་རིམ་བཞི་རིམ་ལྔ་རྣམས་ཀྱི་ཉམས་འཁྲིད།
རྩ་རྒྱུད་ཀྱི་བཤད་པ། ནེ་གུ་ཆོས་དྲུག་གི་དབང་འཁྲིད་བྱིན་རླབས་ལུང་སོགས་ཟབ་ཆོས་མང་དུ་གསུངས། ཕྱོགས་དེར་འགྲོ་དོན་འཕྲིན་ལས་ཀྱི་འུར་ཆེར་ལངས་པའི་ངང་ནས་གཙང་དུ་ཕེབས་པའི་ལམ་གཡུང་མདའ་མཁར་གྱི་

གཡབས་སྟེང་དུ་བཞུགས། མཆོད་དཔོན་གྱིས་ཐུགས་དམ་གཏོར་མ་བཤམས་ཕྱག་དྲིལ་སོགས་ཕུལ་ཀྱང་སྤྱན་མཁའ་རེག་ཤར་གྱི་རི་རྩེ་ལ་ཟིམ་མེ་བཞུགས་པ་ལས་གཏོར་བསྔོས་མི་གནང་འདུག་པ་སྐབས་མཚམས་ཤིག་ནས་ཞབས་བསྐུལ་ཞུས་པར་བསྡུས་པ་ཞིག་མཛད།
གསོལ་བ་ཞུས་པས་ཀྱང་ཅུང་ཟད་ཙམ་ལས་མི་བཞེས་པར་སྔར་ལྟར་བཞུགས། དེ་བར་ཕྱག་གཡོག་བྱིངས་ཁལ་བཀལ་ནས་སྔོན་ལ་སོང་གསོལ་དཔོན་བློ་གསལ་ཅན་ལ་ད་དུང་ཇ་སྐོལ་གསུངས་གསོལ་ཇ་སྦྱོར་གཉིས་ཙམ་གྱི་བར་བཞུགས་ནས་ཕེབས།
དེའི་ཚེ་ཇོ་མོ་མཁའ་རེག་གི་གངས་རིའི་རྩེར་སྤྲིན་དཀར་པོ་ཆེན་པོ་ཞིག་ལྷོ་ཕྱོགས་སུ་སྐྱེས་བྱུང་བའི་སྟེང་ནས་ཨྱོན་རིན་པོ་ཆེ་སྐུ་མི་ཚད་ལས་ཅུང་ཆེ་བ་ཟ་ཧོར་གྱི་སྐུ་ཆས་སྤྲད་པ་ན་བཟའི་གོང་ལེན་ལ་སྟག་ལྤགས་གསར་པའི་མུ་འགྲིལ་ཡོད་པ།
ཕྱག་གཡས་ན་གསེར་གྱི་རྡོ་རྗེ་དང་གཡོན་ན་ཀ་པཱ་ལ་བདུད་རྩིས་གང་བ་བསྣམས་པ་ཞབས་རྡོ་རྗེ་སྐྱིལ་ཀྲུང་དུ་བཞུགས་པ་གསལ་བར་གཟིགས་ནས་རིམ་བཞིན་བསྟི་གནས་སུ་ཕེབས་སོ།
།གཉིས་སྤངས་བླ་མའི་ལུང་བཞིན་བུ་སྟོན་རྗེའི། །སེང་ཁྲིར་ཕེབས་ལ་འདོད་ཁམས་དབང་མོ་ཡིས། །ཉེར་བསྐུལ་སྲིད་མཐར་བསྟན་པ་འཕེལ་བའི་སྒྲ།
།རབ་དཀར་བཀྲ་ཤིས་གཡས་འཁྱིལ་དུང་ལས་སྒྲོག །འཇིག་རྟེན་གསུམ་དབང་ལྷ་ཆེན་ཉི་མའི་བུས། །རྡོ་རྗེའི་རྭ་རྩེ་སྤུ་གྲི་ལྟར་རྣོ་བ། །ཁྱོད་དྲུང་པད་འདབ་རྗེས་འགྲོའི་འཇམ་མཉེན་གྱི། །རེག་བྱར་ལྟ་ལ་མཁའ་ངོས་རྒྱུ་སྐར་འཁྲིགས།
།མཁན་གཟུགས་ལྷ་གྲལ་སྒྲིག་པའི་ལས་དབང་བཅུད། །མྱངས་པས་སྲོག་ལྡན་སྦྱིན་སྐྱེས་མཆེད་མིན་པ། །ལྷ་སྔགས་ཡེ་ཤེས་གསེར་སྒོང་མངལ་འཛིན་པའི། །མེས་པོ་བློ་གསལ་རྒྱ་མཚོ་ཡབ་སྲས་ཙམ།
།

བུ་སྟོན་བཞེད་སྲོལ་པདྨའི་སྐུད་པ་ལ། །རྡོ་རྗེའི་ཁམས་སུ་རློབས་ཞེས་གནས་གསར་པ། །གདུང་འཚོབ་དམ་པར་གསོལ་ཚེ་ཕྱོགས་བཅུའི་རྒྱལ། །སྲས་བཅས་ཡོངས་ཀྱིས་བསྔགས་པའི་མེ་ཏོག་གཏོར། །ཁ་བཤད་ཆུ་བོར་སྙན་བརྒྱུད་གསེར་ལྡན་མ།
།བྱིང་ལས་གྱེན་འདེགས་བསྟན་འཛིན་མིག་སྔོན་ཅན། །ཐོས་བསམ་སྒོམ་པའི་རུས་སྦལ་འཕྲུལ་གྱི་སྟོབས། །ཚངས་པའི་བློ་གྲོས་དེས་ཀྱང་གཞལ་ནུས་མིན། །རིས་མེད་འགྲོ་བའི་བསོད་ནམས་རླབས་པོ་ཆེས།
།ཞིང་གྱུར་རྒྱ་མཚོའི་གོས་ཅན་འཕྲིན་ལས་ཀྱི། །དབང་ཕྱུག་དམ་པའི་གནག་སྣུམ་རལ་པའི་རྩེར། །ཞབས་སེན་ཟླ་བ་ཚེས་ཏེ་གཅིག་ཏུ་དཀར། །གསོལ་འདེབས་ལས། ཁྱབ་བདག་བླ་མའི་ཐུགས་རྗེས་བསྐུལ་བ་བཞིན།
།རང་གི་བསྟི་གནས་དམ་པར་ཞབས་བཀོད་དེ། །སྐལ་བཟང་སྦྱིན་པའི་བདག་པོ་འཁོར་བཅས་རྣམས། །འབྲལ་མེད་ཐུགས་རྗེས་བསྐྱངས་ལ་གསོལ་བ་འདེབས། །ཞེས་པས་ཟིན་སོ་ཡོད་མེད་སྣ་ཚོགས་ལས་ས་ལུག་འཇམ་དབྱངས་མཁྱེན་བརྩེའི་དབང་ཕྱུག་གིས་གདན་འདྲེན་གནང་སྐབས་མྱུག་ཏུ་རྡོ་རྗེ་འཆང་དབང་ཕྱུག་རབ་བརྟན་སྐུ་འཁྲུངས་པའི་བྱིན་རླབས་ལ་སྤྱན་དྲངས་པ་བཞིན་ཕེབས་ནས་འཇིགས་བྱེད་རྭ་ལུགས་ཀྱི་དཀྱིལ་འཁོར་དུ་སྨིན་པར་མཛད་པ་སོགས་རྗེས་སུ་བཟུང་ཞིང་དགུང་ལོ་ལྔ་ཙམ་གྱི་དུས་དམར་པོ་སྐོར་གསུམ་ཆོས་སྐྱོང་ཆེ་ཆུང་ཚེ་དཔག་མེད་སོགས་ཀྱི་བྱིན་རླབས་རྗེས་གནང་གི་རིགས་ཀྱང་མང་དུ་སྩལ།
སྔགས་འཆང་བསོད་ནམས་ཆོས་འཕེལ་གྱི་རྣམ་ཐར་ལས། བདག་གི་སྤྱིལ་བུ་ན་དེ་སྔ་གོང་ཆོས་རྗེ་རབ་བརྟན་པའི་བཞུགས་ཡུལ་ཡིན་པས་ཁོང་གནས་རྙིང་རྒྱལ་པོ་དེ་ལ་གསོལ་མཆོད་གནང་གིན་ཡོད་འདུག་པས་དེའི་ནང་ན་

རྒྱལ་པོ་དེ་འཁོར་རེ་འགྲོ་བ་ཞིག་གཟིགས་པ་དང༌། ལྷག་པར་བདག་ཐུགས་རྗེའི་གཟིགས་པ་མི་ལྷོད་པར་གནང་གིན་ཡོད་གདའ་བས་ཟླ་བ་དེ་གའི་ནང་དུ་རྗེ་བཙུན་ཆོས་ཀྱི་རྒྱལ་པོ་བཀའ་དྲིན་མཚུངས་མེད་ཚར་པ་རྗེས་མྱུག་ནས་ཕྱག་དམ་བདུད་རྩི་རིལ་བུའི་ཐུམས་གསོལ་རས་དང་བཅས་ཕེབས་བྱུང་བའི་ནང་ན་ཁྱོད་ཀྱི་སྒྲུབ་ཁང་དེར་གནས་རྙིང་རྒྱལ་པོ་འདི་འཕྲལ་འཕྲལ་འགྲོ་བ་ཞིག་འདུག་པས་བར་ཆད་དམ་འཚུབ་ཀྱི་རྣམ་པ་བཞིན་མི་འོང་འདུག་གམ།
ངས་ཀྱང་དམིགས་པ་སོགས་གང་ཡོང་བྱེད་ཀྱིན་ཡོད་ལར་རྡོ་རིང་རིན་པོ་ཆེར་རང་རེའི་བརྒྱུད་འཛིན་ཀུན་ལ་གནོད་པ་མི་བྱེད་པའི་སྲོག་སྙིང་ཕུལ་ནས་དམ་བཅའ་འོ་སྐོལ་རྣམས་ལ་འདི་གཅིག་པུའི་བཀའ་དྲིན་ཡང་བསམ་པའི་ར་བ་ལས་འདས།
གང་ལྟར་དེ་ལ་དམིགས་པའི་གཏོར་མ་འདྲ་དང་དགེ་སྦྱོར་འབུངས་སྐྱེད་དེ་བྱེད་པ་དང་ལྷག་པར་ལམ་ཟབ་མོ་ཉིད་ལ་ནན་ཏན་གྱིས་རྟག་ཏུ་གསོལ་བ་ཐོབ། གེགས་སེལ་བོགས་འདོན་གྱི་སྐྱེལ་སོ་འདི་གཅིག་པུ་ཡིན་ནོ་གསུང་པ་ཞིག་ཕེབས་བྱུང་ཞེས་བསླབ་སྟོན་རྒྱས་པར་སྩལ།
ཞ་ལུའི་གདན་ས་ཀུན་སྤངས་མཛད་པ་ནས་བཟུང་རྒྱལ་ཁམས་ཕྱོགས་མེད་ཀྱི་གདུལ་བྱའི་རེ་བ་སྐོང་བ་ཙམ་མ་གཏོགས་འཇིག་རྟེན་ཟ་ཟིའི་མཐུན་འཇུག་ལ་ཐུགས་སུན་པའི་ཚུལ་གྱིས་སྤོང་བ་བསམ་གཏན་ལ་བཞོལ་བའི་རྣམ་པས་རྨུ་གཤོང་དུ་ལོ་གསུམ་ཕྱོགས་གསུམ་མཛད་པའི་སྐབས་འཇམ་དབྱངས་མཁྱེན་བརྩེའི་རྣམ་ཐར་དུ་ལྕགས་སྤྲེལ་ཟླ་བ་བརྒྱད་པའི་ཚེས་གཅིག་ནས་གཞི་བསྙེན་གྱི་སྔོན་འགྲོ་བླ་མའི་རྣལ་འབྱོར་ཚུགས་པའི་ཚེས་བཞིའི་ནུབ་རྨི་ལམ་དུ་རྗེ་བཙུན་རྡོ་རྗེ་འཆང་ཕ་ཚར་པ་རྗེ་དང་མཇལ་རྟ་འགྲིན་ཡང་གསང་གི་དབང་རྫོགས་པར་གནང༌།
དཀྱིལ་འཁོར་གཏོར་མ་དབང་ཚིག་སོགས་ཀྱང་ཤིན་ཏུ་

གསལ་བ་དང༌། ཕྱག་ལེན་ལ་དོགས་གཅོད་འདྲ་ཞུ་རྒྱུ་ཡོད་པའང་ཞུས་ཤིང་ལན་གནང་བ་ཞིག་བྱུང༌། ཡང་ནུབ་ཅིག་ཕ་བླ་མ་བཞུགས་ཁྲི་ཐོག་རྩར་སྙོགས་པ་ཞིག་གི་སྟེང་ན་བེར་ཐུལ་ནེ་ཙོ་ཁ་གསར་པ་ཞིག་བཞེས་ནས་བཞུགས་པའི་སྐུ་ཞབས་གཡོན་ན་བདག་འདུག་པ་ལ་ཨ་སྐྱབས་ཀྱིས་གསོལ་ཇ་ཞུས་རྗེས་གསོལ་ཁ་ཞུ་ཡི་འདུག་པས་ངའི་དེ་ཁོང་ལ་དྲོངས་གསུངས་གསོལ་ཁ་དེ་བདག་ལ་དྲངས་པ་ཞིག་རྨིས།
ཡང་ནུབ་ཅིག་དབུ་རྩེ་འོག་འདྲ་བ་ཞིག་ན་ཁྲི་སྔར་གྱི་དེ་ལས་མཐོ་བ་འདྲ་བ་ཞིག་ལ་བཞུགས་ཚེ་འཁྲིད་ཀྱི་ཚར་ཆོས་དེ་གསུང་རྒྱུ་ཡིན་སྙམ་པ་བྱས་བདག་སྐུ་མདུན་ན་འདུག་པ་ལ་གསུང་ཆོས་ཧ་ཅང་གསལ་བ་ནི་མ་བྱུང་རླུང་བུམ་ཅན་བཟུང་སྤྱན་ལྟ་སྟངས་མཛད་ཧར་རེ་བཞུགས་པ་གསལ་པོ་ཞིག་རྨིས།
ཡང་ནུབ་ཅིག་བོ་དོང་རྫོང་གི་བདེ་བ་ཅན་ཡིན་སྙམ་པ་ཞིག་ན་བཞུགས་གདན་མཐོན་པོ་ཞིག་ལ་རྡོ་རྗེ་འཆང་སྒོ་རུམ་པ་ཆེན་པོ་བཞུགས་དེའི་སྐུ་གཞོགས་གཡོན་ན་བདག
།བདག་གི་གཡོན་ན་རྗེ་བཙུན་དབོན་བཞུགས་པ་རྗེ་རིན་པོ་ཆེས་གཞིས་ལེན་མཛད་རྒྱུ་བའི་སྟོན་གཤོམ་བཟང་པོ་བྱས་པ་ཞིག་རྨིས་ཞེས་བྱུང༌། ཞ་ལུར་བཞུགས་སྐབས་འོད་གསལ་དུ་རྗེ་བཙུན་རྡོ་རིང་པ་ཆེན་པོ་ན་བཟའ་སོགས་ཤིན་ཏུ་ལེགས་པའི་ངོས་མ་ཆེན་རྡོ་རྗེ་བཀྲ་ཤིས་ཕྱགས་ཕྱིར་ཁྲིད་པའི་འདར་གྱི་ཕྱོགས་སུ་ཐལ་ལེར་ཕེབས་པ་ཞིག་བྱུང་བ་ཕུགས་དེ་ཕྱོགས་སུ་སྡོད་དགོས་པ་ཡོད་པ་འདུག་ཅེས་རྗེ་ཉིད་ཀྱི་གསུང་འཕྲོས་ལས་བྱུང་བ་བཞིན་བསྟན་པའི་སྦྱིན་བདག་ཆེན་པོ་འདར་པས་འདི་ཕྱི་བར་གསུམ་གྱི་སྐྱབས་གཅིག་མགོན་གཅིག་ཞུས་པར་བརྟེན་ཕལ་ཆེར་གྲང་མོ་ཆེ་ཕྱོགས་སུ་སྟན་ཆགས།
སྡེ་པའི་སྐུ་རིམ་ལ་འཇིགས་བྱེད་དྲུག་

ཅུ་པ་གནང་སྐབས་ལིངྒ་སྐད་ངན་རྩེར་རེ་རེ་བཏོན་པ་ཐོ་ཕྱིན་ཡོད་པ་ཀུན་གྱིས་ཚོར། དེ་བཞིན་གཤེགས་པས་ལུས་ལས་ཆད་པའི་སྒྲ་གཅན་ཟིན་དང་དགྲ་ལྟར་ལྟ་བའི་ལྷས་བྱིན་ལ་ཉེ་རིང་མེད་པའི་བདེན་ཚིག་བཀའ་སྩལ་བའི་མཐུས་ལྷས་བྱིན་མ་འཇུ་བའི་ནད་ལས་གྲོལ་བའི་ལོ་རྒྱུས་བཞིན་དམ་པ་འདི་ཉིད་ཀྱང་རིས་མེད་ཀྱི་འགྲོ་བ་ལ་མ་འདྲིས་པའི་མཛའ་བཤེས་ལྟ་བུར་མཛད་པ་ལས་འཛིན་རྟོག་གི་ཕྱོགས་ལྷུང་དྲི་མ་ཅན་མི་མངའ་ནའང༌།
ཉི་མས་ཆེད་དུ་བྱས་པ་མིན་པར་རྟེན་འབྲེལ་གྱི་དབང་ལས་ཟེར་འཕྲེང་གིས་པདྨ་ཁ་འབྱེད་ཅིང༌། བྲག་ཕུག་བྱང་བསྟན་དུ་ཉི་འོད་མི་འཆར་བ་དངོས་པོའི་གཤིས་ལུགས་སུ་གྲུབ་པ་མ་གོ་བར་རྗེ་ཉིད་ལ་རེ་བར་བཅའ་བའི་སྐྱེ་བོ་མཆོག་དམན་རྣམས་ཐུགས་རྗེ་ཆེན་པོས་རྗེས་སུ་བཟུང་བར་བརྟེན་སེ་དཀར་རིགས་ཀྱི་ཐིག་ལེ་འདར་ནས་ཀྱི་མངའ་ཐང་ཇེ་འཕེལ་དུ་གྱུར་པ་གདོང་དགའ་ཕྱོགས་ཀྱིས་མ་བཟོད་པའི་བདག་པོ་ཀུན་རིན་པར་ཆོས་རྗེ་ཚར་པ་འདི་ས་སྐྱ་པའི་ཆོས་ལ་མཁས་དྲགས།
གདུང་བརྒྱུད་རྣམས་ཆད་ན་ཁོ་རང་ལ་བསྟན་པའི་བདག་པོ་ཡོང་དུ་རེ་བའི་རྨུ་གཤོང་གི་མགོན་པོའི་ཞབས་འོག་ཏུ་མནན་པ་སོགས་ངན་བྱེད་བྱས་ཞེས་ཕྲ་མ་བཅུག་པ་དང་བཙུན་མོ་གཉིས་ཀྱང་གདོང་དགའ་བའི་ལྕམ་ལ་སོང་བའི་རྒྱུས་ས་སྐྱ་དང་གདོང་དགའ་བརྩེ་བསྟུན་གྱི་དམག་ཤིང་བྱི་མང་མཁར་ཕྱོགས་སུ་བཏང་བའི་སྐབས་དམག་མི་རྣམས་ཀྱིས་རྨུའི་མགོན་ཁང་ལ་ལག་རྒྱག་བྱས་སྐུ་རྣམས་བཤིག་པའི་བཟུངས་བཞུགས་བདག་ཆེན་པའི་སྤྱན་ལམ་དུ་ཕབ་པས།
ས་སྐྱ་པའི་བསྟན་པ་དང་གདུང་བརྒྱུད་འཕེལ་བའི་སྤེལ་ཚིག་གཟིགས་པ་ན་ཐུགས་འགྱོད་བྱུང་ཡང་ཟེར།
མ་ཆེན་རྡོ་རྗེ་བཀྲ་ཤིས་ཀྱིས་དགོན་པ་ནི་དམག་གི་བཅོམ་ཟིན་འདུག་མཐུ་ཡོད་ན་རྟགས་ཐོན་

པ་ཞིག་གནང་དགོས་ཞུས་པའི་ལན་དུ་བདག་ཆེན་ཁོང་རང་ཅི་མཛད་ཀྱང་ཁོ་བོ་ས་སྐྱ་པའི་བསྟན་པའི་སྒོར་ཞུགས་ནས་གདུང་བརྒྱུད་ལ་མཐུ་མི་བྱེད་ཁྱོད་ཀྱིས་ཡོད་ན་གྱིས་ཞེས་བཀའ་བཀྱོན་པའི་རྣམ་པའང་མཛད། བྱ་གཤོང་དུ་གཏོར་བཟློག་ལ་ཕེབས་སྐབས་གནས་ཁང་དེ་ཐོག་མ་ལས་ཡངས་ཤིང་གྲུ་བཞི་ལམ་པ་གྱང་ལོགས་ལ་རྡུལ་སོགས་མེད་པའི་སྣུམ་ཞག་ཆེ་བ་དེའི་འཁོར་ཀུན་གྱིས་གསལ་བར་མཐོང༌།
ཡོལ་རིན་ཆེན་གླིང་དུ་ཆོས་རྗེ་བློ་གྲོས་བརྟན་པ་མི་མ་ཡིན་དུ་སྐྱེས་ནས་སྨྱུག་ལ་བ་ཡས་མས་གནོད་ཚབས་ཆེ་བའི་གཏམ་བྱུང་བ་ན་མཁན་ཆེན་གཞོན་ནུ་བློ་གྲོས་ཀྱིས་བརྟག་པ་དང་ཡིན་ན་སྦྱིན་སྲེག་དགོས་ཚུལ་ཞུ་བ་མཛད་པའི་ལན་དུ་དེ་དངོས་བསྟན་མིན་རྒྱ་འདྲེས་བརྫུས་པས་དགོན་པ་ལ་ཆེར་མི་གནོད་གཏོར་བཟློག་འུར་ཆིལ་བ་ཞིག་མཛད་ན་སྐུ་ཉེ་ཚོར་འགྱུར་འགྲོ།
མ་ནས་སྨྱུག་ལ་བ་ཚང་ལ་གང་སྟོངས་ཤིག་ཡོང་བ་འདུག་ཚུལ་གསུངས་པའི་ལུང་བསྟན་གྱི་ཐོག་ཁོ་ནར་སོང༌།
ཡང་ལོ་ཕྱི་མ་ཞིག་ས་སྐྱ་ངམ་རིང་གདོང་དགའ་བ་གསུམ་རྩེ་བསྟུན་པའི་གསང་དམག་བཏང་བའི་ཚེ་རྗེ་ཉིད་རྣམ་རྒྱལ་སྟག་རྩེར་བཞུགས་སྐབས་ཡིན་གཤིས། འདར་བ་རིན་ཅེན་དཔལ་བཟང་པས་དམག་བསྡུ་གསོག་ཀྱང་མ་གྲུབ་གཤིས་རྫོང་སྤྲོད་དགོས་པ་ཡོང་འདྲ་ཞེས་རྟབ་རྟབ་པོར་གསོལ་བ་ན་བཀའ་ལས།
རྫོང་རྩིག་པ་དཀའ་བ་མ་གཏོགས་སྤྲོད་པ་ལ་གནངས་མེད་ལར་ལྟེ་ཕྲག་ཕོ་ས་རུ་སྙིང་ཁྲག་འཐོར་བ་ལེགས་པས་ཚབ་ཚབ་མ་མཛད་གསུངས་ནས་ཅུང་ཟད་སོང་བ་ན་བསྐྱར་ཞུ་ཞུས་པས།
ད་དམག་ག་ཙམ་ན་སླེབས་གསུང་བར་རྫོང་རིའི་རྐེད་སྒྲོལ་ཙམ་མཆོད་རྟེན་རྩེ་རིང་རྩར་འབྱོར་འདུག་ཞུས་པར། མཆོད་དཔོན་ལ་ཁྱོད་རང་ཐོག་ཁར་སོང་ལ་དམོད་ནས་འདི་

ཐོར། མི་རྐང་འདི་ལན་གསུམ་བུས་གསུང་པ་བཞིན་བྱས་པས་དགུན་སྟོད་ཡིན་ཀྱང་གློག་འབྲུག་གི་སྒྲ་དྲག་པོ་དང་བཅས་སེར་བ་ཅོག་མོའི་སྒོ་ང་ཙམ་བབས་པས་དམག་རྣམས་སྐད་ཅིག་ལ་བྱེར། སྒར་ཐོག་ཏུ་སྲིན་བྱ་དང་འུག་པ་བབས་པའི་འཁྲུལ་གྱིས་ནད་རིམས་ཀྱིས་བཏབ་ནས་སྟོང་ལོག་ཏུ་སོང་སྟེ་གཡུལ་ལས་རྣམ་པར་རྒྱལ།
དེ་དུས་གཟིགས་སྣང་ལ་མདུན་གྱི་ནམ་མཁའ་སྤྲིན་སྔོན་འཁྲིགས་པའི་སྟེང་དུ་རྗེ་བཙུན་རྡོ་རིང་པ་དེ་ཉིད་སྐུ་ལ་ཆོས་གོས་རྣམ་པ་གསུམ་གྱིས་བརྒྱན་པའི་ཕྱག་གཡས་གསེར་གྱི་རྡོ་རྗེ་ནམ་མཁའ་ལ་འཕྱར་ཞིང༌།
གཡོན་པ་དངུལ་དཀར་གྱི་དྲིལ་བུ་འཁྲོལ་བ་ཡིད་ཙམ་ཁྲོས་པའི་ཉམས་དང་བཅས་སེང་གེ་དཀར་མོ་རྒྱན་གྱིས་སྤྲས་པའི་སྟེང་ན་རྒྱལ་པོ་རོལ་པའི་འདུག་སྟངས་ཀྱིས་བཞུགས་པ།
དེའི་དབུ་གཙུག་གི་ཐད་དུ་བདག་ཆེན་རྡོ་རྗེ་འཆང་ཡན་གྱི་གསུང་ངག་བླ་མ་བརྒྱུད་པ་ཡོངས་རྫོགས། དེའི་གཡས་གཡོན་དུ་ས་ར་ཧ།
ཀླུ་སྒྲུབ། རྣལ་འབྱོར་དབང་ཕྱུག །ཀུ་ཀུ་རི་པ། ལོ་ཧི་པ། གཡུང་པོ་ཁྲག་འཐུང༌། དྲིལ་བུ་པ། ནཱ་རོ་ཏ་པ་བརྒྱད་པོ་ཞི་དྲག་གི་རྣམ་འགྱུར་དུ་མ་སྟོན་པ། གཞན་ཡང་ཚེ་དཔག་མེད། ཛམྦྷ་ལ། གུར་ཞལ།
ལས་མཁན་དང་བཅས་པ་ཞལ་གཟིགས། དེའི་ཚེ། དཔལ་ལྡན་རྒྱལ་བ་ཀུན་གྱི་མཐུ་སྟོབས་ནི། །གཅིག་ཏུ་བསྡུས་པ་དྲིན་ཅན་ཆོས་ཀྱི་རྗེ། །ཁྱོད་ཞབས་དྲན་པའི་མོད་ལ་བདུད་དཔུང་རྣམས། །ཕྱེ་མར་འཐག་མཛད་དེ་ལ་གསོལ་བ་འདེབས།
།ཞེས་སོགས་གསོལ་འདེབས་བདུད་དཔུང་ཕྱེར་འཐག་མར་གྲགས་པ་ཞལ་གཟིགས་ཇི་ལྟར་བྱུང་བ་དང་མཐུན་པ་ཐུགས་རྩོམ་གནས། གསུང་འཕྲོས་ཀྱི་ལྷོངས་སུ་བདག་ཆེན་ཀུན་དགའ་རིན་ཆེན་འདི་མ་བྱོན་ན་ས་སྐྱ་པའི་བསྟན་པ་འདི་གྲུམ་ཙེ་གུང་མེད་འདྲ་བའི་མཐའ་ཡོད་ཀྱང་

དབུས་མེད་པ་ཞིག་ཡོང་ངེས་སུ་འདུག་ཀྱང་བདག་ཆེན་འདིས་བསྟན་པའི་ཁུར་བཞེས་པ་ས་སྐྱ་པའི་འཕྲིན་ལས་མཐའ་དབུས་མེད་པར་རྒྱས་པ་འདི་རང་རེ་རྣམས་བློ་བག་བྲོ་བའི་ཚད་ཡིན་གསུང་ཞེས་བགྲོས་ལ་ལར་སྣང་བ་བར་སྐབས་སུ་ལྷ་ཁང་བླ་བྲང་པའི་ཉེ་གནས་ཀྱི་བརྒྱུད་པ་དང་ཤར་པ་སོགས་གདན་ས་ནང་དུ་དབང་ཆེན་མངས་བས།
འཇམ་དབྱངས་ཆོས་རྗེ་ཡབ་སྲས་དང་ས་ལོ་རྣམས་ཀྱི་དུས་གནང་རེ་དཀའ་ཚོ་བདག་པོ་ཀུན་རིན་པས་ཚར་བཅད་ནས་སྡེ་མ་ལག་དང་བཅས་པ་འཇམ་དར་ལ་སོང་བ་འཇིག་རྟེན་ཕྱོགས་ནས་མཛད་གོ་ཆོད་གྲས་ལ་དགོངས་སྣང་བ་བདག་ཉིད་ཆེན་པོའི་མཛད་པ་ཇི་ལྟར་ཡང་དཔོན་ཆེན་གྱི་གྲས་ལ་ཆུད་ངེས་སུ་འདུག
།ཆོས་རྒྱུན་གྱི་ཕྱག་རྗེས་ནི་ཤིན་ཏུ་ཆུང༌།
རྡོར་དབྱིངས་ཀྱི་བློས་སློང་དང་མགོན་སྐུ་བཤིག་པ་སོགས་གནང་སྒོ་ཇི་ལྟར་ཡང་བླ་མ་ཁྱི་དང་ཁྱི་མཇུག་མགོའི་དཔེ་བཞིན་རྗེ་བླ་མས་ཐུགས་གཏིང་ནས་མ་གུས་པ་ནི་མ་མཛད།
གུས་པོ་རང་གིས་གནང་ཐེབས་ཀྱང་མི་འདུག །གོང་གི་འཕྲོས་ལས། ཕྱོགས་འདིར་ས་ཆེན་བདེ་སྐྱིད་འོད་ཆགས་པ། །ཐལ་བ་ཇི་བཞིན་སྐྱ་བོར་སྒྱུར་བྱེད་ཅིང༌། །དཀོན་ཅོག་རྟེན་དང་བསྟན་འཛིན་སྐྱེས་བུའི་ཚོགས།
།འཇོམས་བྱེད་བདུད་དཔུང་ཚོགས་རྣམས་བཟློག་ཏུ་གསོལ། །ཞེས་རང་བཞིན་བརྗོད་པའི་རྒྱན་ཁོ་ནར་མཆིས། བདག་པོ་ཀུན་རིན་པའི་ཕུར་ཟོར་སྐྱེར་མདའ་འུག་སྒྲོ་མ་བོ་དོང་གི་འཇམ་དབྱངས་མཁྱེན་བརྩེའི་གཟིམས་ཆུང་གི་གདུང་མ་ལ་ཐེབས་ནས་རིང་པོར་མ་ལོན་པར་གཤེགས་པའི་མཐུ་སྐད་ནི་ཚག་མགོ་བུམ་ནང་དུ་བཙོས་པའི་གཏམ་རྒྱུས་ཁོ་ནར་འདུག་ཅིང༌།
ཁོང་གི་མཐུ་དེ་རྡོག་གི་གཟེ་མ་རྣོན་པོ་ཕྱོགས་ཀུན་ཏུ་འཛུག་པའི་དཔེ་བཞིན་ས་ལོ་

འཇམ་རྡོར་ཡང་སྐུ་ཚེ་རིང་པོ་མ་བྱུང་བས་བརྒྱབ་པ་འདྲ། གཏེར་ཆེན་ཆོས་ཀྱི་རྒྱལ་པོ་རཏྣ་གླིང་པའི་ལུང་བསྟན་ཆེན་མོར། ས་ཡི་ཕྱོགས་སུ་བླ་མས་སློབ་མ་བསླུ༔ ཞེས་དང༌། བྱང་ཆུབ་གླིང་པ་དཔལ་རྒྱན་གྱི་ཐུགས་གཏེར་འཁོར་འདས་རང་གྲོལ་གྱི་ཞུས་ལན་གསལ་བའི་སྒྲོན་མེ་ལས།
མངའ་རིས་གདུག་པའི་དམག་འགོ་གཡོ༔ འཁོན་རིགས་ཀུན་ཞེས་བྱ་བས་འཁྲུགཿ ཁོལ་བུར་སྡུག་བསྔལ་ཅུང་ཟད་བསྐྱེད༔ ཅེས་སོགས་དོགས་པའི་གནས་མང་ཙམ་ཡོད་ཀྱང་གནས་ལུགས་ཤེས་ན་ཟོག་པོའི་མཚང་གི་དཔེ་ལྟར་སྤྲོས་པར་དགོངས་པ་ཆུང་ཞྀང་གང་ཤར་ཐམས་ཅད་ལྷ་དང་ལྷ་མོའི་རྣམ་པར་འཆར་བའི་དག་སྣང་གི་བདེན་ཁ་ཕུལ་ནས་རྩོད་པ་ཆོས་ཐོག་ཏུ་ཞི་བར་བྱེད་དོ།
།དེ་ཡང་ཚོམས་ལས། ཐུབ་རྣམས་སྡིག་པ་ཆུ་ཡིས་མི་བཀྲུ་ཞིང༌། །འགྲོ་བའི་སྡུག་བསྔལ་ཕྱག་གིས་མི་སེལ་ལ། །ཉིད་ཀྱི་རྟོགས་པ་གཞན་ལ་སྤོ་མིན་ཏེ། །ཆོས་ཉིད་བདེན་པ་བསྟན་པས་གྲོལ་བར་འགྱུར།
།ཞེས་འོ་སྐོལ་གྱི་སྟོན་པ་བུ་རམ་ཤིང་པས་ཀྱང་ཆོས་ཀྱི་འཁོར་ལོ་རིམ་པ་གསུམ་དུ་བསྐོར་ནས་འགྲོ་བ་རྣམས་ཕན་བདེའི་ལམ་ལ་འགོད་པར་མཛད་པ་བཞིན། དམ་པ་འདི་ཉིད་ཀྱིས་མདོ་སྔགས་ཀྱི་ཆོས་ཚུལ་གདུལ་བྱ་སོ་སོའི་བློ་དང་འཚམ་པར་བསྟན་པས་མཆོག་རྣམས་ཀྱིས་ནི་བསྟན་པ་ཕྱོགས་བཞིར་སྐྱོང་བའི་དར་ཆེན་བཙུགས།
ལ་ལ་དག་ཀློག་པ་ཐོས་བསམ་གྱི་སྒོ་ནས་འཆད་ཉན། འགའ་ཞིག་སྤོང་བ་བསམ་གཏན་གྱི་རིམ་པ་ལྷུར་ལེན་པའི་བཤད་སྒྲུབ་ཀྱི་ཆུ་རྒྱུན་རྗེ་བླ་མའི་འཕྲིན་ལས་མ་དྲོས་མཚོ་ལས་ཕྱོགས་བརྒྱར་འབབ།
ས་སྐྱོང་བའི་བསྟན་པའི་སྦྱིན་བདག་སོགས་སྐྱེ་རྒུ་གྲངས་ཡས་པ་དཀོན་མཆོག་གསུམ་ལ་བླ་མར་འཛིན་ཅིང་འདི་ཕྱིའི་ལེགས་ཚོགས་སྒྲུབ་པ་ལ་སྦྱར་བའི་

གྲངས་ཀྱི་མཐའ་ནི་བརྗོད་པའི་ཡུལ་ལྟ་ག་ལ་ཞིག །འོན་ཏེ་ཆེ་ལོང་རགས་རིམ་ཙམ་བརྗོད་ན། རང་བསྟན་ཁའུ་བྲག་རྫོང་པའི་ལུགས་སྲོལ་འཛིན་ངེས་ཀྱི་སྐྱེས་བུ་ནི། མཁྱེན་བརྩེ་ནུས་གསུམ་ཐམས་ཅད་ལ་འཇམ་དཔལ་རྡོ་རྗེ་མིའི་ཟློས་གར་ཅན་སྲས་ཀྱི་ཐུ་བོ་ཞ་ལུ་མཁན་ཆེན་ཐམས་ཅད་མཁྱེན་པ་མཁྱེན་བརྩེའི་དབང་ཕྱུག
།མཁས་ཤིང་གྲུབ་པའི་དབང་ཕྱུག་ཆེན་པོ་སྤྱན་སྔ་རྗེ་བཙུན་བོད་མཁར་བ་མཻ་ཏྲི་བྱམས་པ་དོན་གྲུབ་རྒྱལ་མཚན།
ཉམས་དང་རྟོགས་པས་བདག་རྒྱུད་ཡོངས་སུ་གྲོལ་བས་ཐུགས་རྗེས་གཞན་རྗེས་སུ་འཛིན་པ་ལ་འགྲན་པའི་ཟླ་དང་བྲལ་བ་རྩེ་ཚོགས་མཁན་ཆེན་གཞོན་ནུ་བློ་གྲོས། རྒྱན་དྲུག་མཆོག་གཉིས་ཀྱི་གཞུང་ལུགས་ལ་མི་འཇིགས་པའི་སྤོབས་པ་རྣམ་པར་དགེ་བ་ངམ་རིང་མཁན་ཆེན་བྱམས་པ་བློ་གྲོས་རྣམ་རྒྱལ།
དབྱངས་ཅན་ལྷ་མོས་རྗེས་སུ་བཟུང་བས་གནས་ལྔ་རིག་པ་སྨྲ་བ་ལ་གཞན་དྲིང་མི་འཇོག་པའི་མཁྱེན་རབ་ཀྱི་མཁས་པ་ཀུན་གྱི་གཙུག་གི་ནོར་བུར་གྱུར་པ་མཉན་ཡོད་བྱ་གཤོང་མཁན་ཆེན་མང་ཐོས་ཀླུ་སྒྲུབ་རྒྱ་མཚོ།
ལུང་དང་རྟོགས་པའི་ཡོན་ཏན་གྱི་ནོར་བུས་ཐུགས་རྒྱུད་ཡོངས་སུ་གཏམས་ཤིང་སྙན་བརྒྱུད་ཚད་མ་བཞི་ལྡན་གྱི་བསྟན་པའི་སྲོག་ཤིང་བོ་དོང་མཁན་ཆེན་བསླབ་གསུམ་རྒྱལ་མཚན།
མཐུ་སྟོབས་ནུས་པ་རྭ་ལོ་གཉིས་པ་ལྟ་བུ་སྔགས་འཆང་ཡོངས་ཀྱི་འཁོར་ལོས་སྒྱུར་བ་ཆོས་འཁོར་ཡང་རྩེའི་མཁན་ཆེན་བསོད་ནམས་ཆོས་འཕེལ།
ཟབ་དོན་སྙན་བརྒྱུད་བདུད་རྩིས་ཐུགས་ཀྱི་བུམ་བཟང་ཡོངས་སུ་གཏམས་ཤིང་མཁན་ཆེན་ཐམས་ཅད་མཁྱེན་པའི་དངོས་ཀྱི་གདན་ས་པ་ཆོས་དབང་རིན་ཆེན་དཔལ་གྱི་རྒྱ་མཚོ། ཀུན་མཁྱེན་བསོད་ནམས་སེང་གེའི་ཆོས་ཀྱི་ཁྲི་ལ་མངོན་པར་མཛེགས་པ་མཁན་བྱམས་པ་རབ་བརྟན།
ཟབ་

དོན་ཆོས་ཀྱི་མངའ་བདག་སྨྱུག་ལ་མཁན་པོ་བསོད་ནམས་དབང་པོ། མདོ་རྒྱུད་རྒྱ་མཚོའི་གཞུང་ལ་བློ་གྲོས་ཀྱི་སྣང་བ་གཅིག་ཏུ་དཀར་བ་སྐྱེད་ཚལ་མཁན་པོ་རབ་བརྟན་དཔལ་འབར། མང་ཐོས་མཁྱེན་པའི་སྤྱན་ལྡན་མཁའ་རི་མཁན་པོ་བློ་གྲོས་ཆོས་འཕགས།
རབ་འབྱམས་རྒྱུད་སྡེ་རྒྱ་མཚོར་མཁྱེན་པའི་སྤྱན་ཡངས་པ་འཇམ་དབྱངས་བྱང་གླིང་རྗེ་བཀྲ་ཤིས་རྒྱལ་མཚན། འཁྲུལ་ཞིག་བླ་མའི་རིགས་སྲས་ཟབ་དོན་རྟོགས་པའི་ཉི་མ་རྗེ་གཞོན་ནུ་སྟོབས་ལྡན།
དཔལ་རྡོ་རྗེ་འཇིགས་བྱེད་ཀྱི་བསྙེན་སྒྲུབ་མཐར་ཕྱིན་པ་མཆོད་དཔོན་དྲུང་ཀུན་དགའ་ལེགས་པ། བླ་མའི་ཞབས་ཏོག་ལྷུར་བླངས་པས་བྱིན་རླབས་ཐུགས་ལ་ཞུགས་ཤིང་སྙན་བརྒྱུད་ཟབ་མོའི་མཛོད་འཛིན་པ་མ་ཆེན་རྡོ་རྗེ་བཀྲ་ཤིས།
ངེས་དོན་ཟབ་མོས་རྟོགས་པའི་ཀློང་རྡོལ་བ་འཕགས་མཆོག་བྱམས་པ་བསྐལ་བཟང༌། བདག་ཆེན་རྡོ་རྗེ་འཆང་ཡབ་སྲས་ཀྱི་བསྟན་པའི་ཤིང་རྟ་ཆེན་པོ་དབོན་རིན་པོ་ཆེ་ཁྱབ་བདག་དབང་ཕྱུག་རབ་བརྟན།
མཉན་མགོན་གདམས་པའི་སྲོག་ཤིང་མཁྱེན་རབ་ཀྱི་དབང་ཕྱུག་དྲུང་ཡིག་བྱམས་པ་དོན་གྲུབ། མདོ་ཁམས་གདུང་བའི་མུན་སེལ་ཆོས་གླིང་དྲུང་པ། མི་ཕྱེད་དད་པའི་དབང་ཕྱུག་རྗེ་མགོན་པོ་འོད་ཟེར།
ཐོས་བསམ་སྒོམ་ལ་གཞོལ་བ་རྗེ་མགོན་པོ་རྡོ་རྗེ། སྤར་ཕུའི་གདན་ས་པུ་ཏྲ་མིང་སྲིང་བྲན་དུ་འཁོལ་བའི་བྲག་ཆོས་པ་སོགས་དང༌། རིས་མེད་པའི་བསྟན་པར་ཕྱོགས་བཅུར་སྤེལ་བ།
རྒྱ་ཧོར་བོད་ཀྱི་སྐྱེ་རྒུ་མཐའ་དག་གི་གཙུག་ཏོར་རྩེ་མོར་ཞབས་ཟུང་འཁོར་ལོའི་རི་མོ་འགོད་པ་ཐམས་ཅད་མཁྱེན་པ་བསོད་ནམས་རྒྱ་མཚོ་དཔལ་བཟང་པོ། ཀརྨ་པའི་བསྟན་འཛིན་ཆེན་པོ་རྒྱལ་ཚབ་རིན་པོ་ཆེ་གྲགས་པ་དོན་གྲུབ།
མཆོག་གི་སྤྲུལ་སྐུ་མངའ་རིས་གཏེར་ཆེན་ཉི་ཟླ་འོད་ཟེར། བྱང་པ་རིགས་ལྡན་

རིམ་པར་བྱོན་པའི་ཏི་ཤྲཱི་རྡོ་རིང་དབོན་པོ་ཀུན་དགའ་རྒྱལ་མཚན། ངོར་ཨེ་ཝཾ་ཆོས་ལྡན་གྱི་མཁན་པོ་ཐར་པ་རྩེ་བ་པཎ་ཆེན་ནམ་མཁའ་དཔལ་བཟང༌། མཁའ་རི་ཆོས་སྡེའི་མཁན་པོ་ཀུན་དགའ་ལུང་རིགས། རྗེ་བཙུན་སྒོ་རུམ་པ་ཆེན་པོའི་དབོན་པོ་ངག་དབང་བསྟན་པའི་རྡོ་རྗེ།
མངའ་རིས་རུ་ཐོག་པ་བླ་ཆེན་ནམ་མཁའ་གཟི་བརྗིད། ཀུན་མཁྱེན་ཚེ་དབང་བཀྲ་ཤིས་ཀྱི་དབོན་པོ་ཆོས་ཀྱི་རྗེ་རྣམ་རྒྱལ་བཀྲ་ཤིས། ཆོས་རྗེ་སྨོན་ལམ་པ།
དགའ་གདོང་སློབ་དཔོན་ཤེས་རབ་རྡོ་རྗེ། བསྡུ་དངོས་བཞིའི་སྒོ་ནས་འགྲོ་བའི་དོན་མཛད་པ་རྗེ་བསམ་གཏན་རིན་ཆེན། སྟོབས་ལྡན་མང་པོའི་བླ་མར་གྱུར་ཅིང་སྣང་སེམས་ལ་དབང་འབྱོར་བ་དཔལ་སྡིངས་རབ་འབྱམས་པ་ཆོས་དཔལ་བཟང་པོ།
གྲུབ་པ་ཚད་དུ་འཁྱོལ་བས་དོན་གཉིས་ལྷུན་གྱིས་གྲུབ་པ་ཆ་ལུང་གྲུབ་ཆེན་མ་བདེ་ལེགས་དཔལ་འཛོམ། ངེས་དོན་ཟབ་མོས་ཐུགས་རྒྱུད་གྲོལ་བ་རྗེ་རྫོགས་ཆེན་པ་བྱམས་པ་རིན་ཆེན་རྡོ་རྗེ།
མཁས་པའི་དབང་པོ་མ་མ་པ་བྱམས་པ་རབ་དགའ། མྱུག་ཆོས་ལུང་པ་ཆོས་རྗེ་ནམ་མཁའ་མཐའ་ཡས། ཁྲོ་ཕུ་གདུང་བརྒྱུད་ཤངས་འབའ་ར་བ་བྱ་བཏང་ཆོས་གྲགས། མྱུག་པ་ཆོས་རྗེ་བསོད་ནམས་དཔལ་འབྱོར།
རིན་པོ་ཆེ་དྲུང་རམས་ཆོས་རྗེ་བསོད་ནམས་ཚུལ་ཁྲིམས། རྗེ་བྱམས་པ་རབ་དཀར། ལོ་ཆེན་རྣམ་རྒྱལ་གྲགས་པ་སྐུ་མཆེད། བྲག་རམ་སློབ་དཔོན་པ། ཆོས་རྗེ་རིན་ཅེན་རྒྱལ་མཚན་གཙང་པ་རྡོར་རྒྱན་སོགས་དང༌།
བསྟན་པའི་སྦྱིན་བདག་ལྷ་རིགས་འ་ཞའི་ས་སྐྱོང་ནམ་མཁའ་སོགས་སྡེ་པ་གནས་གསར་བའི་ཞལ་ངོ༌། སེ་དཀར་རིགས་ཀྱི་ཐིག་ལེ་མི་རྗེ་རིན་ཆེན་དཔལ་བཟང་སོགས་སྡེ་པ་འདར་པའི་ཞལ་ངོ། ལུགས་གཉིས་ཀྱི་རྣམ་དཔྱོད་ཡངས་

པའི་སྡེ་པ་ཁྲི་ཁང་ནས་ཉིན་བྱེད་དབང་པོ་དང་དཔོན་ཆེན་རྒྱལ་བ་བཟང་པོའི་རིགས་བརྒྱུད་ཨྱོན་གཞིས་ཀ་བ་མི་དབང་རིན་ཆེན་རྡོ་རྗེ། སྡེ་བ་སྤར་ནས། སྡེ་པ་སྣང་རྩེ་བ་ནམ་མཁའ་ཚེ་བརྟན་རྡོ་རྗེ་སོགས་སྡེ་དཔོན་དཔོན་སྐྱའི་རིགས་མཆོག་དམན་དུ་མས་འདི་ཕྱིའི་སྐྱབས་མགོན་གླིང་དང་དཔུང་གཉེན་དུ་གསོལ་བ་མཐའ་དག་འདི་ཕྱི་བར་གསུམ་དུ་དགེ་བའི་ལམ་ཆེན་པོ་ལ་སྦྱོར་བ་མཛད།
ཐུགས་རྩོམ་གྱི་རིམ་པ་ཆེ་ལོང་ཙམ་ནི།
ཨྱོན་ཆོས་ཀྱི་རྒྱལ་པོས་གཙོ་མཛད་འདྲེན་པ་འགའ་ལ་བསྟོད་པའི་ཚིག་ལེའུར་བྱས་པ། སོ་ཐར་སྡོམ་རྒྱུན། གསུང་ངག་སློབ་བཤད། རྭ་འཁྲིད་མཁའ་འགྲོ་སྙན་བརྒྱུད། ལམ་ཟབ་རྡོ་རྗེ་རྣལ་འབྱོར་མའི་འཁྲིད།
རྟ་མགྲིན་ཡང་གསང༌། སྐྱེར་སྒང་ལུགས་ཀྱི་རྟ་མགྲིན་གསང་སྒྲུབ། ནེ་གུ་ཆོས་དྲུག །གྲུབ་རྒྱལ་ལུགས་ཀྱི་ཚེ་འཁྲིད། ཚེ་སྒྲུབ་ཞག་བདུན་མ། དམར་འཁྲིད། སྒྲོལ་དཀར་ཚེ་འཁྲིད། ཀུ་རུ་ཀུལླེ་ཕྱི་སྒྲུབ།
འདོད་རྒྱལ་ཐུན་མོང་བ་དང་དཔལ་གུར་གྱི་མགོན་པོའི་ཕྱི་ནང་གསང་གསུམ་གྱི་འཁྲིད། དཔལ་མགོན་ཞལ་བཞི་པའི་གསང་འཁྲིད་རྣམས་ཀྱི་བརྒྱུད་འདེབས་དང་ཤམ་བུར་རང་རང་གི་ལམ་རིམ་དང་སྦྱར་བའི་སྨོན་ལམ་རྡོ་རྗེའི་ཚིག་རྐང་ལྟ་བུ་ཤིན་ཏུ་ངོ་མཚར་བ་དང་བཅས་པ།
འཕགས་པ་སྤྱན་རས་གཟིགས་ཞི་དྲག་གསུམ། བཅོམ་ལྡན་འདས་མི་འཁྲུགས་པ། དཔལ་རྡོ་རྗེ་ནག་པོ་གུར་གྱི་མགོན་པོ། དཔལ་མགོན་ཞལ་བཞི་པ།
རྗེ་བཙུན་མ་ཀུ་རུ་ཀུལླེ། རྟ་མགྲིན་གསང་སྒྲུབ། རྣམ་སྲས་སེར་ཆེན། མགོན་པོ་བེར་ཆེན། ཞ་ལུའི་དཔལ་ལྡན་མ་ལ་སོགས་ཏེ་ཡི་དམ་དང་ཆོས་སྐྱོང་སོ་སོ་ལ་བསྟོད་པ། བླ་མའི་རྣལ་འབྱོར།
བླ་མ་ལྔ་བཅུ་པའི་འགྲེལ་པ་དངོས་གྲུབ་རིན་ཅེནསྒོ་འབྱེད། སློབ་དཔོན་བསོད་ནམས་རྩེ་མོ། བདག་ཆེན་རྡོ་རྗེ་འཆང༌། རྗེ་

བཙུན་རྡོ་རིང་པ་གསུམ་གྱི་རྣམ་ཐར། རྗེ་ཉིད་ཀྱིས་དབུས་ལ་ཕེབས་པའི་ལམ་ཡིག་སོགས་ལོ་རྒྱུས་ཀྱི་སྐོར། ཀྱེ་རྡོར་མན་ངག་ལུགས་དང་འཇིགས་བྱེད་རྭ་ལུགས་ཀྱི་སྒྲུབ་མཆོད་ཀྱི་ལྷན་ཐབས། ཀྱེ་རྡོ་རྗེ་ཕྱྀ་ནང་གི་བསྐྱེད་རིམ་རྣམ་བཤད་ངོ་མཚར་བ།
མགོན་པོའི་ཁོག་ཕུག་སྙན་བརྒྱུད་རིན་ཅེན་ལྡེ་མིག །ཕྱི་ནང་གི་འཁྲིད་ཁའུ་བྲག་རྫོང་པའི་རྒྱུན་གྱི་ཉམས་ལེན་ཞལ་ཤེས་ཀྱི་སྐོར། གཏོར་ཆོག་ཆེན་མོ།
གཏོར་བཟློག་དགྲ་བགེགས་ཀྱི་སྟོབས་འཕྲོག་རོལ་པ། གཏོར་མ་གསུམ་གྱི་ཞལ་ཤེས། ཟུངས་འཛུགས། ཐུག་ཆོག་ལ་སོགས་པ་མེད་དུ་མི་རུང་བའི་ཆོས་སྐོར། སྙིང་ཆུ་བསྲེ་བ། དྲི་བ་ལྷག་བསམ་རབ་དཀར། མགོན་པོ་ཁྲོ་བཅུ་དང༌།
ཞལ་བཞི་པ། ཕྱག་དྲུག་པ། མགོན་དཀར་བཞིའི་རྗེས་གནང༌། ཞལ་སྒྲུབ་དུས་ཀྱི་རྗེས་གནང་ལྷན་ཐབས་ཞལ་གྱི་གསང་འཁྲིད། ཚེ་སྒྲུབ་སྲུང་འཁོར། གུར་མགོན་གྱི་བསྐང་གསོའི་ལྷན་ཐབས། པུ་ཏྲའི་སྒོས་བསྐང༌།
བེག་རྩེའི་ལས་བྱང༌། མེ་འབར་ཁ་སྐོང༌། སྙན་བརྒྱུད། གྱི་ལྗང༌། དུད་སོལ། ཞལ་བཞི་པ། དམར་པོ་སྐོར་གསུམ་སོགས་ཀྱི་དཀར་ཆག །མགོན་པོ་ཆེ་ཆུང་ལས་མཁན་དང་བཅས་པའི་སྐོར་ལ་ཆོས་སྣ་བཞི་བཅུ་ལྷག་ཙམ་ཡོད།
ཇ་མཆོད། གསུང་མགུར། ཆབ་ཤོག །སྒྲོལ་དཀར་ཚེ་འཁྲིད་ཟླ་བའི་ཆུ་རྒྱུན་སོགས་ཡོད་ལ། ཁྱབ་བདག་བཀའ་འགྱུར་བ་ཆེན་པོས་གསུང་འབུམ་པོད་གསུམ་མ་ཞིག་བཞེང་པ་གནང་འདུག་པ་ད་དུང་མ་འདུས་པ་ཁ་ཤས་ཡོད་པར་མངོན།
དེ་དག་ཀྱང་ལེགས་པར་བཤད་པ་ཁོ་ན་མ་གཏོགས་རྩོམ་རྙིང་བརྐུས་པ། དོན་མེད་དོན་ལོག་སོགས་སྣག་ཤོག་གི་གྲོན་དུ་འགྲོ་བ་ཅི་ཡང་མ་མཆིས། ཞལ་སློབ་མཁས་པ་རྣམས་ཀྱིས་གསུང་རྒྱུན་ཟིན་བྲིས་སུ་བཀོད་པའི་རིགས་དོན་གྱིས་རྗེ་བླ་མའི་

གསུང་ཡིན་མོད། དེ་ཙམ་རྒྱུ་མཚན་དུ་བྱས་ན་ཐུག་མེད་དུ་ཐལ་བས་འདིར་མ་བཀོད་དོ། །གཉིས་སྤངས་བླ་མའི་བརྡ་ཐབས་ལུང་བསྟན་བཞིན། །སོ་དཀར་རིགས་ཀྱི་ས་ལ་སྤྱོད་པའི་ཐར། །ཞབས་སེན་ཨཏྤལ་ཆུན་པོ་ཉེར་བཅིངས་ནས།
།འདི་ཕྱིའི་མདུན་མ་བུ་བཞིན་ངང་གིས་མཛད། །མཐུ་སྟོབས་བརྒྱ་བྱིན་ཡན་ལག་རྣམ་བཞིའི་དཔུང༌། །བསོ་སྒྲར་བཅས་ཏེ་མཚོན་ཆར་ཕབ་པའི་མོད། །མི་སྲུན་ལྷ་མིན་སྡེ་རིགས་བསྒྲལ་བའི་གཡུལ།
།རྔོམ་པས་གདོང་སྨད་མྱ་ངན་ཁང་བུར་བརྒྱལ། །ཀུན་ནས་ཡིད་དབང་དགའ་མས་འཁྲིད་པའི་གླང༌། །དད་བསྟན་པད་དཀར་རྫིང་བུ་འདམ་བཞིན་དུ། །བརྫི་ཡང་བཟང་རྫུའི་གསེར་སྦྱངས་རྒྱན་མཛེས་པ། །བཤེས་གཉེན་རིན་ཆེན་བདུན་གྱི་བགྲང་བྱར་མིན།
།ར་གན་གསེར་ཆུས་བྱུགས་དང་ས་ལེ་སྦྲམ། །སོ་སོར་སྤྱོད་ལ་འཁྲུལ་མེད་མཁས་པའི་ཚོགས། །ཁྱོད་ཞལ་བདུད་རྩི་བཏུངས་པའི་རིང་ལུགས་མཐའ། །ནམ་མཁའི་སྐ་རགས་མ་དེས་གཞལ་ནུས་མིན།
།རྣམ་དག་བརྗོད་པ་པིའུ་ཝང་ཡངས་པའི་ཁོག །དོན་གྱི་རྒྱུད་མང་འཁྲོལ་བའི་པུསྟ་ཀཿ །ཤེས་ལྡན་ཡིད་དབང་འགུགས་བྱེད་སྙན་པའི་སྒྲ། །སྐལ་བཟང་སྐྱེ་རྒུའི་རྣ་བར་གཅིག་ཏུ་འཇེབས། །གསོལ་འདེབས་ལས།
ཞིང་འདིར་མ་ལུས་གདུལ་བྱའི་དོན་གྲུབ་ནས། །རྗེ་བཙུན་བཀའ་ཡི་ཕོ་ཉས་སྤྱན་དྲངས་ཏེ། །ཟབ་ཡངས་མཁའ་སྤྱོད་དག་པའི་ཞིང་ཁམས་སུ། །དགེ་མཚན་དང་བཅས་གཤེགས་ལ་གསོལ་བ་འདེབས། །འོད་གསལ་ནམ་མཁའི་དབྱིངས་ལས་བཞེངས་པའི་སྐུ།
།སྐལ་བཟང་མཆོག་གི་ཐུགས་མཚོར་གསལ་བར་བསྟན། །གཞན་ཡང་རྩེ་གཅིག་དད་ལྡན་བཀའ་འབངས་རྣམས། །སླུ་མེད་དབྱིངས་ནས་བསྐྱངས་ལ་གསོལ་བ་འདེབས། །

རྒྱལ་བ་ཀུན་གྱི་ཐུགས་རྗེ་གཅིག་བསྡུས་པ། །མཁས་དང་གྲུབ་པའི་དབང་ཕྱུག་རྡོ་རྗེ་འཛིན། །འགྲན་ཟླ་ཀུན་བྲལ་དྲིན་ཅན་ཚར་པ་རྗེ། །རྣམ་ཐར་དྲན་ཞིང་སྙིང་ནས་གསོལ་བ་འདེབས། །ཞེས་མེ་ཏོག་འཐོར་བར་ཉེ་བའི་སྔོན་རོལ་ཏུ་རིན་པོ་ཆེ་བོད་མཁར་བའི་རྣམ་ཐར་ལས་རང་ལ་ཡོད་པའི་ཟང་ཟིང་གི་དངོས་པོ་རྣམས་ཀྱང་ཕུལ་བཀའ་ཆོས་འདྲ་ཡང་ཞུས།
རྗེའི་ཞལ་ནས་ང་ལ་ཡང་དགྲ་འདྲ་ཡོད་པས་འདུལ་དགོས་པ་ཡོད་གསུང་ཡང་ན་སོ་རྒས་པས་མི་ཡོང་འདུག་པས་ངའི་དགྲ་ཁྱེད་སློབ་མ་རྣམས་ཀྱིས་འདུལ་དགོས་གསུང༌།
ཧ་ཅང་དགྲ་ཚན་ཆེ་ཤོས་འཁོར་བར་སྒྱུར་མཁན་དུག་ལྔ་ཡིན་པས་འདི་འདུལ་བ་ཡིན་མོད་གསུང༌། ཡང་དུག་ལྔ་མེད་པ་བྱས་ན་ཡེ་ཤེས་ལྔའི་རྒྱུ་མི་ཡོང་འདུག་དེ་ཡང་མི་ཡོང་འདུག་གསུངས།
བདག་ལ་ད་ཆོས་རྗེའི་དྲུང་དབུས་ལ་བྱོན་དབུས་སུ་དགོན་པ་ཆེ་ཆུང་གང་བྱུང་ཡང་ཞལ་བདག་མཛོད་གསུངས། དམ་ཚིག་དྲིལ་བུ་ཡང་འདི་འཁྲོལ་བར་མཛོད་གདུལ་བྱ་མང་པོ་ཡོང་སུན་པ་ཙམ་ཡོང་གསུངས་ཏེ་རྗེས་སུ་ཇི་ལྟར་གསུང་པ་བཞིན་བྱུང༌།
ཞེས་གསུང་གི་ཐ་མ་ལྟ་བུའི་ལུང་བསྟན་སྩལ། ཤིང་བྱའི་ལོ་བོ་དོང་ཕུན་ཚོགས་རབ་བརྟན་དུ་བཞུགས་པའི་ཚེ་གཟིབས་ཆུང་གི་སྦུག་ཅིག་ནས་རྗེ་བཙུན་རྡོ་རིང་པའི་གསུང་འདྲ་རུང་བའི་གདངས་ལས་ལན་ཅིག་ཁུར་བསྐྱེད་ལ་སྡོད་དེ་ནས་ངས་འབོད་མི་བཏང་གིས་གསུང་བ་དངོས་སུ་གསལ་བར་བྱུང་བ་ནས་ལོ་གཉིས་སོང་བ་མེ་ཕོ་སྟག་གི་ལོ་ཐུགས་དམ་འོད་གསལ་ལ་ཁྱབ་བདག་ཀུན་སྤངས་ཆེན་པོ་ཕེབས་ནས་ཆོས་རྗེ་ཡར་བྱོན་གསུང་བརྡ་ཡང་ཡང་མཛད་པ་ན་ཐུགས་ངེས་པར་བྱུང་བའི་རྟགས་ཕྱིར་རོལ་སོགས་སུ་དུས་མ་ཡིན་པར་རླུང་ལྡང་བ།
ས་གཡོ་བ། འཁྲུག་ལོང་སོགས་མི་དགེ་བའི་ལྟས་མང་དུ་ཤར། དེའི་ཚེ་ཐམས་ཅད་

མཁྱེན་པ་ཀླུ་སྒྲུབ་རྒྱ་མཚོ་ལ་གྲང་མོ་ཆེའི་སྤེའུ་སེར་པོར་ཆོས་དུ་མ་སྩལ་ཞིང་གསུང་འཕྲོས་ཀྱི་ལྷོངས་ལ་ད་ལོ་དྲུག་ཅུ་རྩ་ལྔའི་ཐོག་དོག་ཆ་ཆེ་བ་ཡོད་ཟེར་ཡང་མ་ཤི་ཙམ་ཡོང་ངམ་གསུང་པ་སོགས་ཀྱིས་མཚོན་ཞབས་འབྲིང་བ་དང་དྲུང་དུ་བྱུང་བ་དུ་མར་ཞིང་ཁམས་འཕོ་བའི་མདངས་ཀྱི་གསུང་མང་དུ་བྱོན་ཡང༌།
བདུད་ཀྱི་མཐུས་ཀུན་དགའ་བོས་དེ་བཞིན་གཤེགས་པ་མྱ་ངན་ལས་མི་འདའ་བར་གསོལ་བ་མ་བཏབ་པ་བཞིན་བུ་སློབ་དང་ཉེ་འཁོར་བ་རྣམས་ཀྱང་གཞན་འཕྲུལ་དབང་བྱེད་ནས་རྨོངས་བྱེད་ཀྱི་མདའ་བསྣུན་པ་ལྟ་བུས་བརྟན་བཞུགས་གསོལ་འདེབས་ཀྱི་རིགས་མ་བྱུང་བ་དང༌།
གཙོ་བོར་ཞིང་འདིའི་གདུལ་བྱ་ཕལ་ཆེར་རྫོགས་ཤིང་བླ་མ་དམ་པའི་བཀའ་ལྟར་དག་པ་དང་མ་དག་པའི་ཞིང་ཁམས་རྒྱ་མཚོའི་ལུས་ཅན་འདྲེན་པ་ལ་ཐུགས་ལྷག་པར་སྤྲོ་བའི་ཚུལ་གྱིས་ཟླ་བ་བདུན་པའི་ཚེས་བདུན་བརྒྱད་སྐོར་ལ་གྲིབ་ཟས་ཤིག་གིས་བསླང་བའི་སྐུ་ཁམས་མི་བདེ་བའི་ཚུལ་བསྟན་པར་གསོས་སྨན་དང་སྐུ་རིམ་སོགས་ཞབས་ཏོག་པ་རྣམས་ཀྱི་འབད་ནས་བསྒྲུབས་ཀྱང་དངས་སྐྱེད་མེད་པའི་ཚེས་བཅོ་ལྔའི་ཉིན་གཟུགས་སྐུ་མཚན་དཔེའི་དཀྱིལ་འཁོར་ཆོས་དབྱིངས་དག་པའི་ཀློང་དུ་སྡུད་པར་གཞོལ་བའི་འདའ་ཁ་མའི་ཐུགས་དམ་ཟབ་མོའི་ཏིང་ངེ་འཛིན་གྱི་ཚེ།
འདར་བླ་བྲང་གི་ཚོམས་ཆེན་དུ་དགེ་འདུན་རགས་རིམ་གྱིས་རྗེ་བཙུན་རྡོ་རིང་པ་ཆེན་པོའི་སྐུ་བསྟོད་གསུང་བའི་ཚེ་སྡེངས་ཚབས་ཀྱིས་ཤློ་ཀ་གཅིག་དཀྱུས་ནས་ཆད་པ་རྗེ་བླ་མས་ཐུགས་དམ་གྱི་ངང་ནས་མཁྱེན་ཏེ་ཏིང་ངེ་འཛིན་ལས་བཞེངས་ནས་ཤློ་ཀ་འདི་ཆད་སོང་བས་བསྐྱར་ནས་ཐོན་གསུང་བ་དཔལ་མར་མེ་མཛད་ཀྱིས་སྦྲུལ་གྱི་ཤུན་པ་བརྗེས་ཀྱང་སྦྲུལ་མི་འཆི་གསུངས་པ་བཞིན་སྐྱེ་འཆི་ལ་རང་དབང་ཐོབ་པའི་གང་ཟག་གནས་ཁང་གཅིག་ནས་

གཅིག་ཏུ་འཕོ་བ་ཙམ་གྱི་ཉམས་ལས་མེད་པས་བློས་གཞལ་བར་དཀའ་བ་ཡིན་ནོ། །ཁ་སང་ཕན་ཆད་དཀར་ཕྱོགས་ཀྱི་ལྷ་རྣམས་མྱ་ངན་གྱིས་གདུངས་པའི་ཤུགས་ཀྱི་གནམ་ས་བར་གསུམ་གྱི་ལྟས་མི་ལེགས་པ་མང་བ་འདི་ནས་བཟུང་ནམ་མཁའ་བཻཌཱརྻ་མཐིང་ཁའི་མདོག་ལྟ་བུ་ལ་འཇའ་ཚོན་པིར་གྱིས་བྲིས་པ་ཇི་ལྟ་བར་འཁྲིགས་ཤིང་མེ་ཏོག་གི་ཆར་ཆལ་ཆིལ་དུ་འབབ་པ་སྔར་ཚོར་མ་མྱོང་བའི་དྲི་ངད་བཟང་པོས་ཁྱབ་པ་སོགས་ལྷ་རྣམས་ཀྱིས་མཆོད་པ་བསམ་གྱིས་མི་ཁྱབ་པ་སྤྲོས།
ཏིང་ངེ་འཛིན་དེའི་ངང་ནས་ལམ་གྱི་འཕྲོ་རྫོགས་པར་མཛད་དེ་བཅུ་གསུམ་རྡོ་རྗེ་འཛིན་པའི་ས་མངོན་དུ་གྱུར་པས། མཁྱེན་བརྩེའི་ཞབས་ཀྱིས། ཞིང་འདིའི་མཛད་པ་ལེགས་པར་མཐར་ཕྱིན་ཚེ།
།ཀུན་སྤངས་ཆེན་པོས་བྱོན་ཞེས་བསྐུལ་བའི་མཐུས། །བགྲང་ཡས་ངོ་མཚར་ལྟས་དང་ལྷན་ཅིག་ཏུ། །མཁའ་སྤྱོད་གནས་སུ་གཤེགས་ལ་གསོལ་བ་འདེབས། །ཞེས་སོ། །དེའི་ཚེ་རྗེ་མར་པ་ལོ་ཙཱ་ལ་ནཱ་རོ་ཏ་པས་པུཥྤ་ཧ་རིར་མཛད་པ་བཞིན་ཐུགས་ཀྱི་སྲས་དུ་མ་ལ་དག་པ་ཡེ་ཤེས་ཀྱི་སྐུ་དངོས་སུ་འདི་དང་ལོ་མང་སོང་ནས་ཀྱང་བསྟན་ཏེ་ཆོས་འཆད་ལུང་བསྟན་དབུགས་དབྱུང་རྒྱ་ཆེར་མཛད་པ་དཔེར་ན་འཇམ་དབྱངས་མཁྱེན་བརྩེའི་དབང་ཕྱུག་གི་གཟིགས་སྣང་ལ་མདུན་གྱི་ནམ་མཁའི་དབུས་སུ་རྡོ་རྗེ་འཆང་བློ་གསལ་རྒྱ་མཚོ།
གཡས་སུ་སྤྲུལ་སྐུ་ཤཱཀྱ་ཐུབ་པ། གཡོན་དུ་ཨྱོན་ཆོས་ཀྱི་རྒྱལ་པོ་གསལ་བར་གཟིགས། རིན་པོ་ཆེ་བོད་མཁར་བས་གོ་ཡབ་ཀྱི་གདན་ས་བཞག་ནས་དབེན་པ་བསྟེན་བཞེད་པའི་དུས་ཚེས་བཅུའི་ཐོ་རེངས་ཤིག་རྗེ་བླ་མ་ཕེབས་ནས་སྤྱན་ནན་ཆེར་གཟིགས་ཏེ་གསུངས་པ་རྣམ་ཐར་དུ།
ངེད་རང་ལ་སློབ་མ་ཨ་རེ་མང་ཡོད་ཀྱང་ཆོས་རྗེའི་དྲུང་དམ་ཚིག་དང་སྡོམ་

པ་ལ་གནས་ཤིང་བྱང་ཆུབ་ཀྱི་སེམས་དང་ལྡན་པས་བླ་མ་དང་བསྟན་པ་ལ་བསམས། བརྩོན་འགྲུས་དྲག་པོས་སྐྱོ་ངལ་སྤངས་ནས་གཞན་དོན་བྱེད་དགོས་པ་ཡིན། ད་ལྟ་བཤད་སྒྲུབ་ཀྱི་བསྟན་པའི་རྗེས་སུ་འཇུག་པ་ཡོད་ཙམ་གྱི་དུས་འདིར་འཆད་ཉན་ཐོས་བསམ་བྱས་ན་ཕན་ཡོན་གཞན་ལས་ཆེ་བ་ཡིན།
གཞན་དོན་མི་ཡོང་བ་ཞིག་ཡིན་ན་སྒྲུབ་པ་ཁོ་ན་བྱེད་པ་ཁེ་ཆེ་མོད་དེ་འདྲ་ནི་མ་ཡིན། ཡང་འདི་ཡིན་གྱི་མཛུབ་མོ་འཛུགས་རྒྱུ་མེད་པར་དཔེ་ཉོག་མང་པོ་བལྟས་པའི་འཆད་ཉན་ལ་སྙིང་པོ་ཅི་ཡང་མེད།
བླ་མ་གོང་མ་ཚད་ལྡན་གྱི་དགོངས་པ་དང་མཐུན་ཞིང་རང་གི་བླ་མ་ཚད་ལྡན་གྱི་ཞལ་ནས་བརྒྱུད་པའི་ཆོས་ཐོས་བསམ་སྒོམ་གསུམ་གྱི་སྒྲོ་འདོགས་བཅད་པའི་ངེས་ངེས་དེ་རང་གཞན་ལ་ཕན་ཐོགས་པ་ཡིན།
ཞེས་བྱུང་ཞིང༌། རིན་པོ་ཆེ་ཡོལ་པ་གཤེགས་ཁར་སྟེང་མཐོངས་སུ་རྗེ་བླ་མ་ཕེབས་པའི་སྐུ་རྡོ་རྗེ་འཆང་དངུལ་ཆུ་ལྟ་བུ་སོང་ཚུལ། མཁན་ཆེན་བསླབ་གསུམ་པས་རྗེ་དབང་ཕྱུག་རབ་བརྟན་ལ་ལམ་དབང་གནང་དུས་རྣམ་ཐར་དུ།
རྗེ་ཉིད་ཀྱི་བཞུགས་སའི་མདུན་གྱི་ནམ་མཁར་ཚར་ཆེན་ཆོས་ཀྱི་རྒྱལ་པོ་དང་ཐམས་ཅད་མཁྱེན་པ་མཁྱེན་བརྩེའི་དབང་ཕྱུག་ཡབ་སྲས་གཉིས་དབང་མ་གྲོལ་བར་བཞུགས་ནས་དབང་བསྐུར་གྱི་ཆོ་ག་མཛད་ཀྱིན་འདུག་པ་ལ་ཁོང་ཡབ་སྲས་ཀྱི་དབང་བསྐུར་ཇི་ལྟ་བ་བཞིན་ཁྱེད་རྣམས་ལ་བཤད་པ་ཡིན་ཨང༌།
དེ་འདྲའི་དགའ་བ་ལ་ཨང་ཞེས་བྱུང༌། སྔགས་འཆང་རིན་པོ་ཆེའི་རྣམ་ཐར་ལས།
རྨི་ལམ་ན་རྗེ་བླ་མ་ཚར་ཆེན་ཉིད་སྔོན་དུ་གསུང་ངག་རིན་པོ་ཆེ་གནང་བའི་དུས་སུ་ལམ་ཟབ་གནང་བའི་སྐབས་ཀྱི་སྐུའི་གཟི་བྱིན་དང་ཞལ་འཛུམ་ན་བཟའ་སོགས་ཇི་ལྟ་བ་མཛད་ནས་ཁྱོད་ཀྱིས་བསྟན་པ་རིན་པོ་ཆེའི་བྱ་བ་ལྷུར་བླངས་ནས་སྙན་བརྒྱུད་ཐུན་མོང་མ་ཡིན་པའི་བསྟན་པ་ཡོངས་རྫོགས་ཀྱི་ཟབ་ཆོས་འདི་ཉིད་

རྒྱུད་སྡེ་ནས་གསུངས་པའི་གནས་སུ་འཆད་པར་གྱིས་ཤིག་གསུངས་བྱུང་བ་དང་གཉིད་སད་བྱུང་བས་དེ་ལྟ་བུའི་བླ་མ་དང་མཇལ་གསུང་གི་བདུད་རྩི་ཟབ་མོ་ཐོས་པའི་དུས་ཀྱང་བྱས་སྙམ་མཆི་མ་མང་དུ་ཤོར་ཚེ་རབས་ཀུན་ཏུ་གདུལ་བྱའི་ཞིང་ཁམས་སུ་སྐྱེ་བ།
དེ་ནས་ཀྱང་རྗེས་སུ་འཛིན་པ་ཞིག་སྙམ་པའི་གསོལ་བ་ཕུར་ཚུགས་སུ་བཏབ་ཅེས་དང༌། དེ་ཉིད་ལས། འདར་དུ་གསུང་ངག་བཤད་སྐབས་དེ་དུས་ཟླ་བ་གསུམ་ཙམ་སོང་བའི་བསྐྱེད་རིམ་གྱིས་མངལ་འབྱིན་པའི་དམིགས་པ་གལ་གནང་ཤིན་ཏུ་ཆེ་བ་ཞིག་གི་དུས་སུ་ཐེ་ཚོམ་ཅུང་ཟད་ཡོད་པ་ཞིག་བྱུང་བ་དེ་དེ་ནུབ་ཐོ་རངས་ཁའི་དུས་སུ་རྨི་ལམ་ན་ཞབས་དྲུང་རྗེས་ཞུ་སྣ་མཛད་རྗེ་བཙུན་ཚར་ཆེན་དང་སྔོན་གྱི་གཞི་བསྙེན་སྐབས་སུ་ཕེབས་པའི་བླ་མ་ཡབ་སྲས་རྣམས་ཞལ་འཛུམ་ལྟ་བར་མི་བཟོད་པ་ལྟ་བུའི་དགེས་པའི་རྣམ་འགྱུར་ཇི་སྙེད་གནང༌།
དེ་ནས་སྔོན་གྱི་བླ་མ་ཉིད་ཀྱིས་སྐད་ཅིག་ལ་སྤྱན་ནམ་མཁའ་གཟིགས་པ་དང་དཔའ་བོ་དང་མཁའ་འགྲོ་ཡིན་ཞུ་བས་ཆར་སྤྲིན་ལྷགས་པ་ལྟར་བྱས་འཇའ་ཚོན་ལྷམ་མེ་བ་ཞིག་བྱས་སོ།
།དེ་ནས་བདག་གི་དོགས་པ་ཕྲན་བུ་འདི་སེལ་བ་ཞིག་ཞུ་སྙམ་པ་ན། ཨེ་མ་ལེགས་པའི་ལམ་ལ་ལེགས་སོ་ཞེས།
།དེ་ག་ཡིན་པས་བཀའ་སྩལ་མི་དགོས་ཏེ། །ལོགས་སུ་ཡོད་པའི་འབྲས་བུ་ཏིལ་ཙམ་མེད། །བློ་གྲོས་ལྡན་པ་ཁྱོད་ལ་ཅི་ཞིག་དགོས། །གསུང་བ་ཞྀག་གཉིད་ཁོངས་སུ་ཟིན། དེ་ནས་མེ་ལོང་ལ་ཧས་བཏབ་པ་ལྟར་ཡལ་བ་དང་གཉིད་སད།
ཨེ་མ་ངས་འདི་ལྟ་བུའི་ལམ་ཚང་ལ་མ་ནོར་བ་ཐོས་ནས་ལན་བསྐྱལ་བ་ལྟ་བུ་ལའང་ཐུགས་དགྱེས་དགྱེས་གནང་བ་ནི་བསྟན་པ་ཉམས་དམའ་བར་འདུག་སྙམ་པའི་བློ་ལ་འཁུ་འཕྲིག་ཆེན་པོ་དང་དད་པའི་དཔའ་འབར་བའི་དགའ་སྤྲོ་དང༌།
སྙིང་ཆུ་མིག་

སྔར་འབབ་པ་ལྷན་ཅིག་བྱུང༌། བསམས་ཙ་ན་ང་རང་སྐལ་བ་བཟང་སྙམ་པའི་བློ་བདེ་ཕུགས་སུ་ཆུད་ལྟོས་བཅས་ཀུན་ཀྱང་ལུགས་གཉིས་བྱ་བ་ཕྲ་རགས་གང་ལའང་གེགས་ཀྱི་མཚན་མ་མི་འབྱུང་བ་ཞིག་ལགས་ཞེས་དང༌། དེ་ཉིད་ལས།
འདར་དུ་སྐྱེ་བདུན་རིལ་སྒྲུབ་སྐབས་ཞག་ལྔ་སོང་བའི་སྔ་ཐུན་གྱི་བར་ལ་གཉིད་ཀྱི་རྣམ་པ་ཐུང་ཙམ་བྱུང་བའི་རྨི་ལམ་ན་རྗེ་བཙུན་སྤྲུལ་སྐུ་ཆེན་པོ་པདྨ་རྒྱལ་པོའི་སྐུ་ཉིད་མྱུག་རྒྱལ་ཁང་དུ་སྐྱེས་བདུན་སྒྲུབ་པའི་སྐབས་ཀྱི་སྐུའི་མདངས་ཇི་ལྟ་བ་དང་གཡས་ན་འཁྲུལ་ཞིག་ཆོས་སྐྱོང་བསོད་ནམས་ཡིན་ཟེར་བའི་སྐུ་གཟི་བརྗིད་ཆེ་བ་ཞིག་དང༌།
གཡོན་ན་ཚར་ཆེན་ཡབ་སྲས་དང་བཅས་དགྱེས་པའི་ཞལ་འཛུམ་གྱི་མདངས་གསལ་ལེ་བ་བྱས་པ་ཞིག་རྨིས་པ།
གཉིད་དངས་པ་ན་ཨེ་མ་ཧོ་ང་ཡང་བསོད་ནམས་ཆེ། དེ་ལྟ་བུའི་སླུ་མེད་ཀྱི་བླ་མ་རྣམས་དང་མཇལ་སྙམ་པ་དང༌། ད་སྙིང་པོ་བདག་དང་བདག་ལ་ལྟོས་པ་ཐམས་ཅད་ཨྱོན་བླ་མའི་དྲུང་དུ་སྐྱེ་ངེས་ཀྱི་སྨོན་པ་ཡིད་ཆེས་ངེས་ཤིག་བཏབ།
ཅེས་དང༌། རྡོ་རྗེ་འཆང་དབང་ཕྱུག་རབ་བརྟན་དཔལ་སྥུག་ཏུ་བཞུགས་སྐབས་དག་སྣང་དུ་གསུང་ངག་གནང་བའི་ཐུགས་ཉམས་ཤར། ཡར་ཀླུངས་བཀྲ་ཤིས་རྩེ་ཆོས་སྡེར་ལམ་འབྲས་འཛུགས་པ་མཛད་སྐབས་འོད་གསལ་དུ་ཡང་ཡང་ཞལ་གཟིགས།
འདར་རྣམ་རྒྱལ་སྟག་རྩེར་མནལ་ལམ་དུ་རྗེ་བླ་མའི་ཞབས་གཉིས་དབུ་གཙུག་ཏུ་བཞག་ཕྱག་གཉིས་ཀྱིས་ཞལ་འགྲམ་སྐྱོར་ནས་བྱིན་རླབས་གནང་དུས་ཨྱོན་དངོས་ཡིན་དགོངས་པའི་ཚེ་དེའི་སྐུར་གྱུར།
རྣམ་པ་དེ་ལྟར་ཤར་ཡང་ངོ་བོ་ཕ་བླ་མར་ཐག་ཆོད་པའི་མོས་གུས་ཀྱི་ངང་ནས་མནལ་སད་ཚེ་དབུ་གཙུག་ཏུ་ཞབས་དྲོད་ཀྱིས་ཚ་ཆིལ་ལི་བ་བྱུང་བས་མཚོན་ཏེ་དངོས་སློབ་ཡང་སློབ་མང་པོར་ཞལ་སྟོན་ཆོས་གསུང་བྱིན་རླབས་གེགས་སེལ་བོགས་

འདོན་ལུང་བསྟན་གནང་བ་སོགས་མང༌། རྗེ་བོད་མཁར་བའི་རྣམ་ཐར་དུ། རྨི་ལམ་ལ་ཚར་ཆེན་རྡོ་རྗེ་འཆང་ཆེན་པོ་དེ་ཉིད་ན་བཟའ་སོགས་ཤིན་ཏུ་བཟང་བ་སྐུ་ལ་འོད་འཕྲོ་བ་དང་བཅས་ཕྱོགས་ཤིག་ལ་ཐེགས་སོང་བ་དང་རྗེའི་དྲུང་ལ་ལྟོས་པ་རྣམས་ངས་རྗེས་སུ་འཛིན་ནོ་གསུངས་སྤྱན་ཅེར་བ་ཞིག་གཟིགས་པ་རྨིས།
དེ་ནས་རིང་པོར་མ་ལོན་པར་ཕ་བླ་མ་རྡོ་རྗེ་འཆང་ཆེན་པོ་དེ་ཉིད་དགོངས་པ་ཆོས་ཀྱི་དབྱིངས་སུ་ཐིམ་ཟེར་བའི་སྐད་ཅ་བྱུང་བ་ཡུག་ཅིག་འདི་བྱ་དང་འདི་བྱེད་མེད་པའི་ངང་ལ་འདི་རྨི་ལམ་ཡིན་ལས་ཆེ་བསམ་པ་དང༌།
དེ་ལས་སད་དེ་ཀྱེ་མ་ཀྱེ་ཧུད་ཤིན་ཏུ་འཇིགས་སུ་རུང་བའི་འཁོར་བའི་རྒྱ་མཚོ་ལས་སྒྲོལ་བར་བྱེད་པའི་དེད་དཔོན་ཆེན་པོ་ལན་ཅིག་རྙེད་པ་དེ་ཉིད།
རྨི་ལམ་སྒྱུ་མ་བཞིན་དུ་ཡལ་ནས་ཐལ་ད་མགོན་མེད་པའི་བདག་སོགས་འགྲོ་བ་རྣམས་ཇི་ལྟར་བྱེད་བསམས་པ་དང༌། མིག་མཆི་མས་གང་སེམས་ལ་བཟོད་གླགས་མེད་པའི་སྡུག་བསྔལ་དཔག་ཏུ་མེད་པ་བྱུང༌།
སླར་བསམ་བློ་ལ་སྔོན་ཡང་དག་པར་རྫོགས་པའི་སངས་རྒྱས་ནས་བཟུང་བླ་མ་གོང་མ་ཚང་མས་མྱ་ངན་ལས་འདས་པའི་ཚུལ་བསྟན་ཁོང་རྣམས་བདེ་བ་ནས་བདེ་བའི་ཞིང་དུ་གཤེགས་པས་ཁམ་ཆེ།
སྙན་བརྒྱུད་ཀྱི་གདམས་པ་རྣམས་ནི་ཐོབ་རང་རེ་ཆོས་གཤའ་མ་ཞིག་བྱེད་དགོས། ད་དུང་གནས་གསར་ནས་རྗེ་དྲུང་རིན་པོ་ཆེ་ལྟ་བུ་ཡང་བཞུགས་བསམས་པ་དང་འཇིག་རྟེན་ཕྱོགས་ནས་ངེད་རང་ཚོའི་བྱུང་ཚུལ་ཀྱང་དྲན་སྔོན་ནས་བསམས་པའི་གནས་དེ་ལྟ་བུ་ཞིག་ཏུ་ཐུགས་དམ་བྱེད་པ་ལས་གཞན་ཐབས་མེད་བསམ་པ་ཤར་ཞེས་བྱུང་བ།
རང་སེམས་བླ་མའི་ངོ་བོར་ཐག་ཆོད་པའི་སྐྱེས་བུ་དེ་འདྲ་ལའང༌། དེ་བཞིན་གཤེགས་པའི་སྔོན་རོལ་ཏུ་མཆོག་ཟུང་ཉིད་ཞིང་ཁམས་

འཕོས་པ་བཞིན་ཐུགས་ལ་མི་བཟོད་པའི་ཚོར་བ་དྲག་པོ་བྱུང་ན་ཐ་མལ་པ་དག་ལྟ་ཅི་སྨོས་པས་ཕྱོགས་དེའི་སྐྱེ་བོ་རྣམས་ཆོ་ངེ་འདོན་པ་དང་བརྒྱལ་བ་སོགས་ཉམ་ཐག་པའི་རྣམ་འགྱུར་སྣ་ཚོགས་པ་སྟོན་ཞིང༌། འདར་བ་བསོད་ནམས་ལྷུན་གྲུབ་ལོ་ངོ་བཞི་ཙམ་ལོན་པ་ཞིག་ཀྱང་སྟོད་ལ་འཚངས་པ་བྱུང་བ་ནའང་རྒྱལ་བ་ཉི་མའི་གཉེན་ཆོས་ཀྱི་དབྱིངས་སུ་གཟུགས་སྐུའི་བཀོད་པ་བསྡུས་ཀྱང་འོད་སྲུང་ཆེན་པོ་སོགས་བསྟན་པའི་གཏད་རབས་རིམ་བྱོན་ལྟར།
རྗེ་བླ་མ་དམ་པ་ལ་རེ་བལྟོས་འཆའ་བའི་གདུལ་བྱ་རྣམས་རྗེས་སུ་འཛིན་པར་ཞལ་སྐྱིན་ལྟ་བུའི་ཞལ་སློབ་ཀྱི་འདྲེན་མཆོག་འདི་ལྟ་བུ་ཡོད་དོ་ཞེས་དབུགས་དབྱུང་བ་ལ་ཆེད་དུ་བསྔགས་པ་ལྟར་རིམ་གྱིས་ཕྱོགས་ནས་འདུས་ཤིང་སྐུ་གདུང་ཟ་མ་ཏོག་ཏུ་མ་བཞུགས་པའི་གོང་དུ་ཚོགས་པ་རྣམས་ལ་པུར་མཇལ་གྱི་དུས་སྐུ་གདུང་ཡིད་བཞིན་གྱི་ནོར་བུར་ཤིང་ལས་ཐང་ཆུ་བཞིན་སྐུ་རྡུལ་ཞུ་བ་ཤེལ་དཀར་གྱི་འཁྲི་ཤིང་ལྟ་བུ་གསལ་ལ་འཚེར་བ་ཀུན་གྱི་མཐུན་སྣང་དུ་གྲུབ་པའི་དགེ་མཚན་མཐའ་ཀླས་པ་བྱུང༌།
ཞལ་སློབ་འགངས་ཆེ་བ་རྣམས་དང༌། ཆོས་སྡེ་ཁག །བསྟན་པའི་སྦྱིན་བདག་གནས་གསར་པ་དང་འདར་བ་སོགས་ཀྱིས་ཐོག་དྲངས་མདོར་ན་སྐྱ་སེར་དྲག་གཞན་མཐའ་དག་གིས་སྙན་དར་མཆོད་པ་སྣ་ལྔ་སོགས་ཆེ་འབྱོར་ཆུང་འབྱོར་དང༌།
འདར་སྟོད་རྣམ་རྒྱལ་སྟག་རྩེ་ནས་སྡེ་པ་ཡུམ་སྲས་ཀྱིས་འགན་བླངས། བླ་བྲང་གཉེར་ཚང༌།
བོ་དོང་ཕུན་ཚོགས་རབ་བརྟན་སོགས་ནས་དགེ་འདུན་མང་པོར་བསྙེན་བཀུར་ཏེ་ཀྱེ་རྡོར་གཙོ་བོར་གྱུར་པའི་དཀྱིལ་འཁོར་དུ་མ་ཞལ་འབྱེད་ཀྱི་ཆོག་གྲའི་ཚེ་རྡོ་རྗེ་སློབ་དཔོན་རིགས་ཀུན་ཁྱབ་བདག་ཆེན་པོའི་སྐུར་བཞེངས་པ་ལ་ཕྱི་ནང་གསང་བ་དེ་ཁོ་ན་ཉིད་ཀྱི་མཆོད་པའི་ཚོགས་གསོག་རྒྱ་ཆེར་བསྒྲུབས་སྐབས་ཉིན་ཞག་མང་པོར་མེ་

ཏོག་གི་ཆར་དང་འཇའ་འོད་ཀྱི་གུར་སོགས་ཕྱོགས་དེར་འདུས་པ་མཐའ་དག་ངོ་མཚར་དང་དད་པའི་སྤུ་ལོང་གཡོ་བར་གྱུར། སྐུ་གདུང་རིན་པོ་ཆེར་དར་ཟབ་ཀྱི་ན་བཟའ་དང་དྲི་བཟང་གི་ཕྱེ་མའི་སྲི་ཞུ། ཉེས་པའི་སྐྱོན་སེལ་བའི་སླད་དུ་ཚ་སོགས་ཀྱི་ཞབས་ཏོག་དང་བཅས་རིན་པོ་ཆེའི་སྒྲོམ་བུར་བཅུག་སྟེ་ཉིན་རེ་བཞིན་མཆོད་པ་སྣ་ཚོགས་པའི་བཀུར་སྟི་ཆད་པ་མེད་པའི་ངོས་ལོ་བཅོ་ལྔ་སོང་བ་ལྕགས་མོ་སྦྲུལ་གྱི་ལོ་སྡེ་པ་རིན་ཆེན་དཔལ་བཟང་བ་མཆེད་སོགས་དད་པ་དང་གཏོང་བ་ཕུན་སུམ་ཚོགས་པའི་སྦྱིན་པའི་བདག་པོ་ཆེན་པོས་གསེར་གདུང་ཐོག་ཚད་ཕྱེད་གཉིས་ཙམ་ལ་སྡེ་པ་རིན་ཆེན་དཔལ་བཟང་མཆད་ཀྱི་གཡུ་པད།
ཡུམ་ཨ་མཛེས་རྒྱལ་མོའི་གཡུ་ཀྲེལ་རྣ་བརྒྱངས་ཀྱིས་གཙོས་གཡུ་མུ་ཏིག་བྱུ་རུ་སྤོས་ཤེལ་སོགས་ཀྱི་ཕྲ་རྒྱན་ཕྱུག་པ་དང་བཅས་བཞེངས་པའི་ཐོག་མའི་གེགས་སེལ་ནས་གཟུངས་བཞུགས་རབ་གནས་ཀྱི་བར་ཐུགས་སྲས་དམ་པ་མཚུངས་མེད་སྔགས་འཆང་ཆེན་པོས་མཛད་པ་ནི་རྣམ་ཐར་ལས།
དེ་ནས་རྗེ་བཙུན་རྡོ་རྗེ་འཆང་བློ་གསལ་རྒྱ་མཚོའི་རིང་བསྲེལ་ཕུང་པོ་གསེར་གདུང་རིན་པོ་ཆེའི་ཞལ་བཀོད་བདག་ལ་བར་ཆད་ཞི་ཕྱིར་སྲུང་འཁོར་དང་ལྷག་པར་རྒྱུ་དང་ཟངས་བཟོ་བ་རྣམས་ལ་བགེགས་སྐྲོད་དང་བསྐྱེད་ཆོག་བྱེད་དགོས་ཚུལ་གསུངས་བླ་མ་དྲག་པོར་ལངས་ནས་བྱས་པས་བར་ཆད་མཚན་མས་གླགས་བལྟ་བར་ག་ལ་ནུས།
རྒྱང་གྲགས་ཚུན་ལ་བཀྲ་ཤིས་མངའ་གསོལ་མ་གྲུབ་པར་དུ་ཉེས་པའི་གོ་སྐབས་བྲལ་ཡང་བླ་མ་དམ་པའི་ཐུགས་རྗེ་ལས་གནད་དུ་མི་འགྲོ་བ་བྱུང་དོགས་མེད།
འོན་ཀྱང་སྲུང་འཁོར་ཆེད་བསྟད་ནན་བསྐྱེད་དེ་བསྒོམས་པ་དང་ཉིན་མཚན་དལ་མེད་དྲག་སྔགས་རྒྱུན་ཆད་མེད་པར་བཟླས།
ཟླ་བ་དྲུག་གི་ཁོངས་སུ་ཡོངས་སུ་རྫོགས་ཏེ་རིན་པོ་ཆེའི་གདུང་ཉིད་མཆོད་རྟེན་

དུ་སྤྱན་དྲངས་པའི་ཡེ་ཤེས་ཕྱིར་འབྲང་གི་བགེགས་སྐྲོད་འཇམ་དཔལ་ཞལ་དགུ་པར་ལངས་ཏེ་བྱས་པས་བདུད་རིགས་ཀྱི་ཚོགས་ཐམས་ཅད་བྱེར་ཞིང་དེར་ཚོགས་པ་ཀུན་ཀྱང་སྤུ་ཟིང་བྱེད་པ་མང་དག་བྱུང་འདུག །མཆོད་སྟེགས་སུ་ཕེབས་པ་དང་མཆོད་པ་དང་སྐུ་ཁྲུས་འབུལ་བ་སོགས་རྒྱས་པར་བྱས།
པཉྩ་ལི་ཀ་སྣམ་སྦྱར་གྱི་གྲྭ་སྦུབས་ནས་གཉིས་མེད་ཀྱི་ཡེ་ཤེས་ལ་ཁ་དོག་མེད་ཀྱང་བདུད་རྩི་ཤེལ་དཀར་གྱི་གོང་བུ་གཅིག་ཏུ་བྱས་པ་ཚུལ་ཁྲིམས་ཀྱི་ཕུང་པོ་གོང་འཕེལ་དང་དྲི་བསུང་ཕྱོགས་བཅུར་འཕྲོ་བའི་སྤོས་དཀར་གྱི་རྡོག་མ་བདག་གི་པང་དུ་གནང་བྱུང་བས་སྒྲིབ་མེད་ཡེ་ཤེས་ཀྱི་ཐུགས་རྗེ་རྒྱུན་ཆད་མི་མངའ་ལགས་སོ།
།དེ་ལྟར་རྒྱུ་རིན་པོ་ཆེ་གསེར་ལས་གྲུབ་པའི་གནོད་སྦྱིན་ཕོ་མོའི་འཁོར་ལོ་སྒྲུབ་པ་ཟླ་བ་ཙམ་བྱས་རྒྱུད་ནས་ཇི་སྐད་བཤད་པ་ལྟར་བཞུགས་སུ་གསོལ།
མཐར་རབ་ཏུ་གནས་པ་རྒྱུད་སྡེ་ནས་གསུངས་པ་ལྟར་མཚན་ཉིད་ཚང་བའི་སྒོ་ནས་ཞག་གསུམ་སྦྲེལ་ཞིག་བྱས།
སྒྲུབ་པོ་སྦྱིན་བདག་དང་བཅས་པའི་ཚེ་དང་བསོད་ནམས་དཔལ་འབྱོར་གྱི་རྒྱུན་ཐམས་ཅད་གོང་འཕེལ་དུ་འགྲོ་བའི་ཕྱིར་རྒྱས་པའི་སྦྱིན་སྲེག་ཐུན་མོང་མིན་པའི་ཕྱག་ལེན་གྱིས་བརྒྱན་ནས་བྱས།
ཞེས་བྱུང་ལ། གསེར་གདུང་རིན་པོ་ཆེའི་དབུ་ཐོག་ཏུ་གནམ་རྒྱན། སྙན་དར། ཏིང་ཀང་བུ་མཎྜལ་མེ་དམ་སོགས་མཆོད་རྫས་ཀྱི་རིམ་པ་རྒྱ་དཔངས་མཐོ་བ། གདུང་རྟེན་གྱི་གཡས་སུ་རྗེ་བླ་མས་བཞེང་པ་མཛད་པའི་ལམ་ཟབ་དང་གཡོན་དུ་དགོངས་རྫོགས་ལ་དམིགས་པའི་ལམ་འབྲས་བརྒྱུད་པ་དང་བཅས་པ་བླ་མ་སོ་སོའི་སྐུ་མདུན་དུ་ཞལ་དཀར།
བཟེད་ཞལ། ཞལ་བསིལ། ཌཱ་དྲིལ། དབང་བུམ། འབྲུ་ཕོར།
ནང་མཆོད་ཀ་ལི་སོགས་ཉེར་སྤྱད་ཕུན་སུམ་ཚོགས་པ། བསྟན་པའི་སྦྱིན་བདག་འདར་ནས་ཀྱིས་ཞིང་དང་ནས་རྩ་སྦྱར་བའི་གསེར་གདུང་རིན་པོ་ཆེའི་དྲུང་དུ་

དཀར་མེ་སྡོང་རྐང་བཅོ་བརྒྱད་རེའི་རྒྱུན་བཙུགས་པ་དེང་སང་ཡང་ནག་མེ་ལ་བརྟེན་པའི་ཕྱོགས་འདྲ་ཙམ་རེ་ཡོད་སྣང༌། སྔགས་འཆང་རིན་པོ་ཆེས་ངའི་བུར་འདི་གདོང་དགའ་བ་མི་རྩ་མ་ཆད་བར་དེ་ཕྱོགས་ལ་ཁ་ཐོད་ལ་ཞོག་ཅེས་ཞལ་ཆེམས་ལྟར་གདུང་རྟེན་དུས་བཞུགས་པ་ལྕགས་སྟག་ལོ་དུས་བབས་ཀྱིས་ཞུགས་འབུལ་དགོས་པ་འགྱངས་པས་མེ་རང་འབར་ལྟ་བུའི་རྐྱེན་གྱིས་གཙུག་ལག་ཁང་ལ་མེ་གཤོར་བྱུང་དུ་རྗེ་འདི་ཉིད་ཀྱི་གདུང་ཡང་མེས་བཞེས་མོད་དེ་ཡན་ཆོད་ཕྱོགས་དེའི་སྐྱེ་རྒུ་མཐའ་དག་གིས་ཤི་གསོན་གྱི་དགེ་བའི་ཕུད་གསེར་གདུང་ལ་འབུལ་ཞིང༌།
འདར་བའི་བྱ་བ་གང་གི་ཚེའང་ཟན་རིལ་བསྒྲིལ་པ་ལ་ཡིད་གཏོད་པར་སྣང༌། མ་འགྱངས་པར་འདི་གནས་གསེར་སྒ་དངུལ་སྒ་ཆ་འགྲིག་ལེགས་པ་རེ་དང་གོས་ཡུག་ལྔ་རྟ་སོགས་ཀྱི་ཡོན་སྦྱར་ཞིང་གཙོ་བོར་གདན་ས་ནས་འཇམ་མགོན་ས་སྐྱ་པ་ཆེན་པོས་ཐུགས་ཁུར་བཞེས་ཏེ་དངུལ་གདུང་ཐོག་ཚད་མ་ཕྲ་རྒྱན་དང་བཅས་གྲུབ་པའི་ནང་དུ་བདག་ཆེན་རིན་པོ་ཆེས་གདུལ་ཚ་ཕྱག་དར་བ་མང་དུ་འཇུག་པ་གནང་བས་བྱིན་རླབས་ཀྱི་རྒྱུན་མ་ཉམས་པར་ཡོད།
གཞན་ཡང་ཐུབ་བསྟན་དགེ་འཕེལ་དང་གྲང་མོ་ཆེ་གཉིས་ཀར་ཟླ་བ་བྱུང་ངོ་ཅོག་གི་ཚེས་བཅོ་ལྔ་ལ་གཞི་རྟེན་སྦྱར་བའི་མང་ཇ།
ཟླ་བ་བདུན་པའི་དུས་ཆེན་ཐོག་ཚེས་བཅུ་གསུམ་ནས་ཞག་བཞིའི་བར་ཀྱེ་རྡོར་སྒྲུབ་མཆོད། དེ་ཞོར་དུ་གྲང་མོ་ཆེར་ཚེས་བཅུ་བཞི་ནས་ཞག་གསུམ་གྱི་བར་དམར་ཆེན་གཏོར་བཟློག་གནོད་སྦྱིན་ཡབ་ཡུམ།
པུ་ཏྲ་མིང་སྲིང༌། བེག་རྩེ་ལྕམ་དྲལ། སྒོ་མ་བཞི། བྲན་བདུད། ནོར་བདག་ཡབ་ཡུམ་རྣམས་ཀྱི་འཆམས་སོགས་རྒྱས་པར་ཚུགས་པ་དེང་སང་གི་བར་དུ་མ་ནུབ་པར་གནས།
གཞན་ཡང་སྡེ་པ་གནས་གསར་པ། ཁྲི་ཁང་པ། ཨོ་གཞི་བ་སོགས་སྦྱིན་

པའི་བདག་པོ་རྣམས་ཀྱིས་སྒྲུབ་མཆོད་དུས་དྲན་གྱི་ཐེབས་སོགས་གནས་དགོན་མང་པོར་བསོད་ནམས་རྒྱ་མཚོའི་རླབས་ཕྲེང་དུས་ལས་ཡོལ་བ་མེད་པར་གྱུར་ཏོ། །མཐའ་ཡས་ཞིང་དུ་གྲངས་མེད་རྫོགས་སངས་རྒྱས། །འགྲོ་འདྲེན་ངལ་ཁུར་བཟུང་བཞིན་གངས་ལྗོངས་འདིའི།
།གཉེན་གཅིག་བསུ་མར་འོངས་པའི་ཌཱ་ཀའི་ཚོགས། །ཕྱོགས་འདི་ཁོ་ནར་བརྩེ་བྲལ་ཀྱེ་མ་ཧུད། །སེམས་ཅན་ཀུན་དོན་རིང་ནས་ཐུགས་བསྐྱེད་མགོན། །རྩོད་ལྡན་དུཿཁས་ཆེས་མནར་གདུལ་དཀའ་རྣམས།
།བོར་ནས་ཆོས་དབྱིངས་བདེ་བའི་ཀློང་གཟིམས་ན། །ཞལ་འཆེས་རྡོ་བའི་རི་མོ་མིང་དུ་ཟད། །འོག་མིན་ཞིང་དུ་ཡེ་ཤེས་ཐེམ་སྐས་ལ། །བཤེས་གཉེན་མཆོག་དེ་འབྱོན་པར་གསོལ་བཏབ་ནས།
།དབང་གཞུའི་གུར་ཁྱིམ་མནྡ་ར་བའི་ཆར། །ཐབས་ཀྱིས་སྐལ་དམན་འགྲོ་རྣམས་འབྲིང་འདི་ཅི། །ཚུར་མཐོང་སྐྱེ་བོ་མྱ་ངན་ཁང་བུ་རུ། །བརྒྱལ་མོད་གནས་ལུགས་རང་ངོ་ཤེས་པ་རྣམས། །སེམས་ཉིད་དག་པའི་ངོ་བོ་ཚར་པ་རྗེ།
།ཁྱབ་བདག་རྡོ་རྗེ་སེམས་གཞན་དམིགས་སུ་མེད། །འོན་ཏེ་ཆོས་ཀྱི་རྒྱལ་ཚབ་གནས་གསར་བས། །ཉེར་མཚོན་བསྟན་འཛིན་དཔྱིད་ཀྱི་གསེར་ལྡན་མ། །རྔུལ་ཆུའི་རྒྱུན་འབབ་དེ་བཞིན་སྙན་བརྒྱུད་ཆོས།
།སྲིད་མཐར་མི་ནུབ་འཕེལ་དེར་སྤྲོ་དགའ་བརྟས། །དེ་ལྟར་རིགས་དང་དཀྱིལ་འཁོར་ཀུན་གྱི་ཁྱབ་བདག་སྙན་བརྒྱུད་རྒྱ་མཚོའི་དེད་དཔོན་ཚར་ཆེན་ཆོས་ཀྱི་རྒྱལ་པོའི་རྣམ་ཐར་གསོལ་འདེབས་ས་སྐྱོང་འདར་པ་རིན་ཆེན་དཔལ་བཟང་གིས་མཛད་པའི་བྱིན་རླབས་བདུད་རྩིའི་ཆུ་གཏེར་རྒོད་པ་དང༌།
དེའི་འགྲེལ་པ་སྙན་ངག་མཁན་འདར་པ་བསོད་ནམས་ལྷུན་གྲུབ་ཀྱིས་བསྒྲིགས་པ་ལེགས་བཤད་ཟླ་བའི་སྣང་བ།
རྩ་འགྲེལ་དེ་གཉིས་ལ་གཞི་བཅོལ་ནས་ཆོས་འཁོར་ཡང་རྩེ་དང་མཉན་ཡོད་བྱ་གཤོང་གི་མཁན་པོ་འཇམ་དབྱངས་དགའ་བའི་བཤེས་གཉེན་གྱིས་མཛད་པའི་

རྣམ་པར་ཐར་པ་ངོ་མཚར་ནོར་བུའི་མགུལ་རྒྱན་རྣམས་ལའང་རྗེ་བླ་མ་ཞལ་བཞུགས་དུས་ཟིན་བྲིས་ངེས་སྦྱར་མེད་པའི་སྐྱོན་གྱིས་ལོ་ཚིགས་གལ་ཆེ་བ་རགས་པ་ཙམ་ལས་ཞིབ་ཆ་མ་མཆིས་ཤིང༌། མཛད་པ་འགངས་ཆེ་བ་རྣམས་བསྡེབས་མཚུངས་སུ་འདུག་པ་ཞལ་སློབ་ཀྱི་རྣམ་ཐར་དང་སྒོ་བསྟུན་པའི་ལོ་ཟླ་སོགས་ཅུང་ཟད་གཏན་ཚིགས་ཀྱིས་གཞལ་ནུས་ཀྱང་མཐའ་དག་རྟོགས་པར་དཀའ་བས་གསོལ་འདེབས་ཚིགས་བཅད་མ་རྩ་བར་བཟུང༌།
འགྲེལ་པ་དང་འཇམ་དབྱངས་དགའ་བའི་བཤེས་གཉེན་གྱིས་མཛད་པ་གཉིས་ལ་འཁྲུལ་སྐྱོང་ངོས་ཟིན་པ་ཐོར་བུ་བྱུང་བ་རྣམས་ལ་དག་སྦྱོར་བྱས།
གོ་རིམ་ཕྱོགས་ཙམ་ལས་ངེས་སྦྱར་མ་ཐུབ་རུང་དོན་གྱི་ཆ་ལ་དཔྱད་གང་བཟོད་ཀྱི་ལུགས་བགྱིས་པར་སླད་ནས་ཀྱང་མཁས་པ་རྣམས་ཀྱིས་དག་ཐེར་དང་སྣོན་འཕྲི་མཛད་འཚལ་ལོ།
།རྒྱལ་ཡུམ་ཡེ་ཤེས་མཁའ་འགྲོས་རྗེས་བཟུང་ས་དྲུག་དཀའ་བ་མེད་བགྲོད་ནས། །བརྟུལ་ཞུགས་སྤྱོད་པས་ལོག་ལམ་འཕྱན་ཀུན་མངོན་མཐོ་ངེས་ལེགས་གནས་བཀོད་དེ།
།བཅུ་གསུམ་རྡོ་རྗེ་འཛིན་པའི་སར་གཤེགས་རྣལ་འབྱོར་དབང་ཕྱུག་ཆོས་སྐྱོང་ཞབས། །ཨ་ཧོ་ངུར་སྨྲིག་གོས་ཀྱིས་ཉེར་ཀླུབས་རིགས་ཀུན་བདག་པོ་ཚར་པ་རྗེ།
།འགྲོ་སྣང་རྫིང་བུ་གངྒཱའི་ཀླུང་རྡུལ་སྙེད། །སྣ་ཚོགས་སྒྱུ་དྲའི་ཟླ་གཟུགས་འཆར་བའི་ཚད། །བསྐལ་བརྒྱར་འཚོལ་བའི་རྩེ་གཅིག་ཏིང་འཛིན་མཁན། །མཁའ་མཐའ་མ་རྙེད་ལྡོག་པའི་འདབ་ཆགས་བཞིན། །བཅུ་གསུམ་རྣམ་པར་སྤྲུལ་པའི་ཟློས་གར་གཏམ།
།གྱ་ཚོམ་སྨྲ་མིན་ལུང་རིགས་ངེས་སྟེར་ནོར། །གྲངས་མེད་སྐྱེ་བར་བསྒྲུབས་པའི་ལེགས་བྱས་ཀྱི། །ཚུལ་ཟོང་དེས་ཁུགས་ཚུལ་ལ་གཅིག་ཏུ་རངས། །ཐོས་བསམ་ཆ་བསགས་ཟླ་དཀྱིལ་དམན་པའི་ཟོལ།
།གཞན་ནོར་འཕེལ་དང་འགྲིབ་པ་ལྟར་སྦྱོར་ཡང༌། །དཔག་

དཀའི་ཡོན་ཏན་རི་བོང་སྣང་བརྙན་དེ། །མངོན་སུམ་གསལ་བར་འཆར་ལ་གང་གིས་བསྙོན། །སྙན་བརྒྱུད་རིང་ལུགས་དཔྱིད་ཀྱི་དགའ་སྟོན་ཚོགས། །ཆད་མེད་འབོད་པའི་རྟོགས་བརྗོད་གཞན་གསོས་གླུ། །བློ་གསལ་རྣ་བའི་བཅུད་དུ་སྲིད་མཐའི་བར།
།ཆེས་དངར་ཕང་འགྲོའི་སྒྲ་བཞིན་སྙན་པར་ཤོག །ཆེད་དུ་སྒོ་གསུམ་འབད་རྣམས་ཟུང་འཇུག་སྐུ། །མངོན་གྱུར་དེ་སྲིད་ཚད་མ་བཞི་ལྡན་ཆོས། །སྟོན་དང་ཉེར་མཇལ་ཐོས་བསམ་སྒོམ་པ་ཡི།
།བཟང་པོའི་སྐལ་བ་ཅན་དུ་འགྱུར་བར་ཤོག །གསུང་ངག་གསེར་ཆོས་རྡོ་རྗེའི་ཆོས་སྐྱོང་གིས། །ཟབ་དོན་སློབ་མར་བཤད་བྱ་གདམས་པའི་ཆར། །སྣོད་ལྡན་གདུལ་བྱའི་འཛིན་མར་རབ་བརླན་ཏེ། །བཤད་སྒྲུབ་སྙེ་མ་སྲིད་མཐར་གཡུར་ཟ་ཤོག
།དེ་ཡང་ཚར་ཆེན་ཆོས་ཀྱི་རྒྱལ་པོའི་རྟོགས་བརྗོད་བྱ་གཤོང་མཁན་ཆེན་འཇམ་དབྱངས་དགའ་བའི་བཤེས་གཉེན་གྱིས་མཛད་པ་དེར་འཁྲུལ་གཞི་ཁ་ཡར་ཡོད་གྲགས་དང༌། ས་སྤྱོད་འདར་བ་རིན་ཆེན་དཔལ་བཟང་ཁུ་དབོན་གྱིས་སྦྱར་བའི་གསོལ་འདེབས་རྩ་འགྲེལ་ཁུངས་བཙུན་ཡང་ཁྱབ་ཆེ་བ་ཞིག་མི་སྣང་བས་བསྒྲིག་མདུན་ཡོད་ངོས་དྲིན་ཅན་བླ་མ་དཔལ་ལྡན་རྡོ་རྗེ་སེམས་དཔའ་དངོས་བཀའ་འགྱུར་བ་ཆེན་པོ་དང་འདྲེན་མཆོག་དམ་པ་མཁན་ཆེན་ཞ་ལུ་བ་གཉིས་ཀྱི་བཀའི་ཁུར་ལྕི་བའི་སྟེང༌།
བདག་ཆེན་རྡོ་རྗེ་འཆང་ཡབ་སྲས་བརྒྱུད་པ་དང་བཅས་པ་ལ་མི་ཕྱེད་པའི་དད་པ་ཐོབ་པའི་བསྟན་པའི་སྦྱིན་བདག་པཱ་ཎི།
ཀ་ཙན། སྭ་ར་སྭསྟི་བྱ་ཀ་ར་ཎ་སོགས་བརྡ་སྤྲོད་པའི་གཙུག་ལག་རྒྱ་མཚོའི་མཐར་སོན་ཞིང༌། སྡེབ་སྦྱོར། རྩིས་དཀར་ནག་གིས་མཚོན་པའི་རིག་བྱེད་དུ་མ་ལ་བློ་གྲོས་ཀྱི་སྣང་བ་རྒྱས་པ་འདར་བ་ངག་དབང་ཕུན་ཚོགས་ལྷུན་གྲུབ་ཀྱིས་ལོ་རྒྱུས་ཁ་འཐོར་རྣམས་བསྡུ་བ་སོགས་འབད་པ་ཆེན་པོས་བསྐུལ་བ་དང༌།
རབ་འབྱམས་རྒྱུད་སྡེའི་བང་མཛོད་བཅོ་བརྒྱད་ཆོས་རྗེ་

བྱམས་པ་ངག་དབང་ལྷུན་གྲུབ། གནས་གསར་ཞབས་དྲུང་དབོན་རིན་པོ་ཆེ་ནམ་མཁའ་བསོད་ནམས་དབང་གི་རྒྱལ་པོ། གྲུབ་པའི་དབང་ཕྱུག་ལྕགས་ཟམ་པ་ཆེན་པོའི་དབོན་ངག་དབང་བསྟན་འཛིན་ཕུན་ཚོགས་གསུམ་གྱིས་གསུང་ངག་བརྒྱུད་པའི་ཁ་སྐོང་དུ་དགོས་པའི་མཚམས་སྦྱར་བར་བརྟེན་རིགས་དང་དཀྱིལ་འཁོར་ཀུན་གྱི་ཁྱབ་བདག་རྡོ་རྗེ་འཆང་བློ་གསལ་རྒྱ་མཚོ་གྲགས་པ་རྒྱལ་མཚན་དཔལ་བཟང་པོའི་རྣམ་པར་ཐར་པ་སློབ་བཤད་བསྟན་པའི་ཉི་འོད་འདི་ནི་ཁའུ་བྲག་རྫོང་པའི་རིང་ལུགས་ལ་རྒྱུ་མཚན་ཤེས་ནས་དད་པ་ཐོབ་པའི་ཟ་ཧོར་གྱི་བནྡེ་སློབ་བཤད་འཛིན་པ་ངག་དབང་བློ་བཟང་རྒྱ་མཚོ་འཇིགས་མེད་གོ་ཆ་ཐུབ་བསྟན་ལང་ཚོའི་སྡེས་ཨཱའ་ན་ལ་ཞེས་པ་མེ་འབྲུག་གྲོ་བཞིན་ཟླ་བའི་ཡར་ཚེས་བཅོ་ལྔ་རྗེ་བླ་མ་མཁའ་སྤྱོད་དུ་གཤེགས་པའི་དུས་དྲན་གྱི་ཉིན་ཕོ་བྲང་ཆེན་པོ་དམར་པོ་རིར་སྦྱར་བའི་ཡི་གེ་པ་ནི་འཕྱོང་རྒྱས་སྤུན་བདུན་པ་ལྷུན་གྲུབ་རྒྱ་མཚོའི་བགྱིས་ཏེ་གྲུབ་པའི་དགེ་བས་སྙན་བརྒྱུད་ཚད་མ་བཞི་ལྡན་གྱི་བསྟན་པ་སྲིད་མཐའི་བར་དུ་རྒྱས་པར་གྱུར་ཅིག
།སརྦ་མངྒ་ལཾ།། །།

